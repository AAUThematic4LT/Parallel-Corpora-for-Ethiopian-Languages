Yesuus guyyaa jaʼa booda Pheexiros, Yaaqoobii fi obboleessa Yaaqoob Yohaannisiin kophaa isaanii fudhatee gaara dheeraa tokkotti ol baʼe.
Innis isaan duratti ni jijjiirame; fuulli isaa akka aduu ife; uffanni isaas akka ifaa calaqqise.
Yeroo kanatti, Musee fi Eliyaas Yesuusii wajjin utuu dubbatanii isaanitti mulʼatan.
Achiis Pheexiros Yesuusiin, “Yaa Gooftaa, iddoo kana taʼuun keenya nuuf gaarii dha. Fedha kee yoo taʼe, asitti dunkaana sadii, tokko siif, tokko Museedhaaf, tokko immoo Eliyaasiif nan dhaaba” jedheen.
Utuma inni kana dubbachaa jiruu, duumessi ifa of keessaa qabu tokko dhufee isaan haguuge; duumessicha keessaas sagaleen tokko, “Kun Ilma koo isa jaallatamaa, isa ani itti gammadu dha. Isa dhagaʼaa” jedhe.
Barattoonnis yommuu kana dhagaʼan baayʼee sodaatanii adda isaaniitiin gombifaman.
Achiis Yesuus isaanitti siqee isaan qaqqabuudhaan, “Kaʼaa. Hin sodaatinaa” isaaniin jedhe.
Yommuu ol jedhanii ilaalanis, Yesuusiin malee nama tokko illee hin argine.
Gaaricha irraa utuu buʼaa jiranii Yesuus, “Hanga Ilmi namaa duʼaa kaafamutti mulʼata kana eenyutti iyyuu hin himinaa” jedhee isaan ajaje.
Haa taʼu malee barattoonni isaa, “Maarree barsiisonni seeraa, Eliyaas dursee dhufuu qaba kan jedhan maaliifi?” jedhanii isa gaafatan.
Innis deebisee akkana jedheen: “Dhugaa dha, Eliyaas dhufee waan hundumaa iddootti deebisa.
Haa taʼu malee, ani isinitti nan hima, Eliyaas dhufeera; isaan garuu wanta barbaadan isa irratti raawwatan malee isa hin beekne. Ilmi namaas akkasuma harka isaaniitti dhiphachuuf jira.”
Yeroo kanatti barattoonni isaa inni waaʼee Yohaannis Cuuphaa akka isaanitti dubbate hubatan.
Yommuu gara namootaa dhufanis, namichi tokko gara isaa dhufee isa duratti jilbeenfatee akkana jedheen:
“Yaa Gooftaa, ilma kootiif garaa naa laafi; inni dhukkuba gaggabdootiin qabamee rakkachaa jira. Yeroo baayʼee ibidda keessatti kufa; yeroo baayʼees bishaan keessatti kufa.
Gara barattoota keetti isa fideen ture; isaan garuu isa fayyisuu hin dandeenye.”
Yesuusis deebisee, “Dhaloota amantii hin qabnee fi micciiramaa nana, hanga yoomiittan isinii wajjin tura? Hanga yoomiittanis isiniif obsa? Mucicha as natti fidaa” jedhe.
Achiis Yesuus jinnii sana ifate; hafuurichis mucicha keessaa baʼe, mucichis saʼaatii sanaa jalqabee ni fayye.
Sana booda barattoonni isaa kophaa isaanii gara Yesuus dhufanii, “Nuti hafuuricha baasuu kan dadhabne maaliifi?” jedhaniin.
Innis, “Amantiin keessan xinnoo waan taʼeefi. Dhuguman isiniin jedha, amantii hanga firii sanaaficaa geessu utuu qabaattanii, gaara kanaan, ‘Asii kaʼiitii achi deemi’ yoo jettan ni deema; wanti isin hin dandeenyes hin jiraatu” isaaniin jedhe.
Galiilaatti utuu walgaʼanii jiraniis, Yesuus akkana isaaniin jedhe: “Ilmi namaa harka namootaatti dabarfamee ni kennama;
isaanis isa ni ajjeesu; innis guyyaa sadaffaatti duʼaa ni kaafama.” Yeroo kanatti barattoonni isaa baayʼee gaddan.
Qifirnaahom erga gaʼanii booda, namoonni gibira mana qulqullummaa sassaaban gara Pheexiros dhufanii, “Barsiisaan keessan gibira mana qulqullummaa hin kaffaluu?” jedhan.
Innis, “Ni kaffala” jedhe. Haa taʼu malee, yeroo Pheexiros mana seenu Yesuus dursee, “Simoon, maal sitti fakkaata? Mootonni lafaa gibira yookiin qaraxa eenyu irraa fudhatu? Ijoollee isaanii irraa moo keessummoota irraa ti?” jedheen.
Yommuu Pheexiros “Keessummoota irraa ti” jedhee deebisu, Yesuus akkana jedheen: “Yoos immoo ijoolleen gibira kaffaluu irraa walaba dha jechuu dha.
Garuu nuti gufuu akka isaanitti hin taaneef, gara galaanaa dhaqiitii hokkoo ittiin qurxummii qabattu darbadhu; achiis qurxummii isa jalqaba qabattu yommuu afaan isaa bantu, saantima meetii tokko ni argatta. Isa fuudhiitii anaafis ofii keetiifis kaffali.”
Yesuus wantoota kana dubbatee yommuu xumuru, Galiilaadhaa kaʼee, gara daangaawwan Yihudaa warra Yordaanos gama jiranii dhufe.
Yeroo kanatti namoonni hedduun isa duukaa kan buʼan yoo taʼu, innis achitti isaan fayyise.
Fariisonnis isa qoruuf yaaduudhaan gara isaa dhufanii, “Namni tokko sababiidhuma taʼeen haadha manaa isaa akka hiiku seerri isaaf ni heyyamaa?” jedhanii isa gaafatan.
Innis deebisee akkana jedhe: “Waaqayyo jalqabumaa kaasee dhiiraa fi dubartii godhee akka isaan uume hin dubbisnee?
‘Kanaan kan kaʼes, namni abbaa isaa fi haadha isaa ni dhiisa; haadha manaa isaattis ni maxxana; lamaanuu foon tokko ni taʼu’ akka jedhe hoo hin dubbisnee?
Kanaaf, isaan sana booda foon tokko dha malee lama miti. Egaa, wanta Waaqayyo walitti hidhe namni kam iyyuu gargar hin baasin.”
Isaanis, “Erga akkana taʼee, Museen waraqaa ragaa ittiin ishii hiiku ishiidhaaf kennee akka ishii hiiku kan ajaje maaliifi?” jedhaniin.
Yesuusis deebisee akkana isaaniin jedhe: “Museen, sababii mata jabina keessaniitiif haadhotii manaa keessan akka hiiktan isiniif heyyame malee, jalqabaa kaasee haalli isaa akkana hin turre.
Ani isinitti nan hima, namni utuu ishiin halalummaa hin raawwatin haadha manaa isaa hiikee kan biraa fuudhu hundi ejja raawwata.”
Barattoonni isaas, “Haalli abbaa manaa fi haadha manaa akkana yoo taʼe, fuudhuu dhiisuu wayya” jedhaniin.
Innis akkana isaaniin jedhe: “Warra kennaa isaa qaban qofa malee, namni hundi dubbii kana fudhachuu hin dandaʼu.
Sababiin isaas namoonni xuʼaashii taʼanii dhalatan jiru; namoonni warri kaan xuʼaashii isaan godhan jiru; namoonni Mootummaa samiitiif jedhanii xuʼaashii of godhanis jiru. Namni kana fudhachuu dandaʼu haa fudhatu.”
Achiis Yesuus harka isaa akka isaan irra kaaʼuu fi akka isaaniif kadhatuuf namoonni ijoollee xixinnoo gara isaatti fidan; haa taʼu malee barattoonni isaanitti dheekkaman.
Yesuus garuu, “Mootummaan samii warra akkanaatiif waan taʼeef, ijoollee xixinnoo dhiisaa, gara koo haa dhufan isaan dhowwuuf hin yaalinaa” jedhe.
Innis harka isaa erga isaan irra kaaʼee booda, bakka sana dhiisee deeme.
Yeroo kanatti namichi tokko gara isaa dhufee, “Yaa Barsiisaa, jireenya bara baraa argachuuf wanta gaarii akkamii gochuun qaba?” jedheen.
Yesuusis deebisee, “Waaʼee wanta gaarii maaliif na gaafatta? Gaarii kan taʼe tokko qofa dha. Ati garuu jireenya argachuu yoo barbaadde yeroo hunda ajajawwan sana eegi” jedheen.
Namichis, “Warra kam?” jedheen. Yesuusis akkana jedheen: “Hin ajjeesin, hin ejjin, hin hatin, sobaan ragaa hin baʼin,
abbaa keetii fi haadha keetiif ulfina kenni, nama akka ofii keetti jaalladhu.”
Dargaggeessi sunis, “Wantoota kana hunda eegeera; kan biraa hoo maal gochuutu na hafa?” jedheen.
Yesuusis deebisee, “Guutuu taʼuu yoo barbaadde, dhaqi wanta qabdu gurgurii hiyyeeyyiidhaaf kenni; samii irrattis qabeenya guddaa ni argatta; sana booda kottuu duuka buutuu koo taʼi” jedheen.
Dargaggeessi sun yommuu kana dhagaʼu qabeenya hedduu waan qabuuf gaddaa bakka sanaa deeme.
Achiis Yesuus barattoota isaatiin akkana jedhe: “Dhuguman isiniin jedha, Mootummaa samiitti galuun sooressaaf rakkisaa dha.
Ammas isinitti nan hima, sooressi Mootummaa Waaqayyootti galuu mannaa, gaalli qaawwa lilmoo keessa hulluuquutu salphata.”
Barattoonni isaa yeroo kana dhagaʼan guddaa dinqisiifatanii, “Egaa eenyutu fayyuu dandaʼa ree?” jedhan.
Yesuus hubatee isaan ilaalaa, “Kun namootaaf hin dandaʼamu; Waaqayyoof garuu wanti hundi ni dandaʼama” isaaniin jedhe.
Pheexirosis deebisee, “Kunoo, nuti wanta hundumaa dhiisnee si duukaa buuneerra; egaa maal arganna ree?” jedhe.
Yesuusis akkana isaaniin jedhe: “Dhuguman isiniin jedha, yeroo Waaqayyo wantoota hunda haaressuu fi Ilmi namaa teessoo ulfinaa isaa irra taaʼu, isin warri na duukaa buutan teessoo 12 irra teessanii gosoota Israaʼel 12n irratti murteessitu.
Namni maqaa kootiif jedhee, mana yookiin obboloota yookiin obboleettota yookiin abbaa yookiin haadha yookiin ijoollee yookiin maasii isaa dhiise, dachaa dhibba ni argata; jireenya bara baraas ni dhaala.
“Haa taʼu malee, warri duraa hedduun warra boodaa taʼu, warri boodaa hedduun immoo warra duraa taʼu.
Yesuus barattoota isaa 12niif qajeelfama kennee erga xumuree booda, magaalota kan biraatti barsiisuu fi lallabuuf bakka sanaa deeme.
Haa taʼu malee, Yohaannis mana hidhaa utuu jiruu waaʼee Kiristoos yommuu dhagaʼu barattoota isaa isatti ergee,
“Ati isa Dhufuuf Jiru Sana moo kan biraa eegnu?” jedhee isa gaafate.
Yesuusis deebisee akkana isaaniin jedhe: “Dhaqaatii wanta dhagaʼaa jirtanii fi argaa jirtan Yohaannisitti himaa:
Warri qaro dhabeeyyiin argaa jiru, warri naafatan deemaa jiru, warri dhukkuba nadaayiitiin qabaman fayyaa jiru, warri gurri isaanii duude dhagaʼaa jiru, warri duʼan duʼaa kaafamaa jiru; hiyyeeyyiittis misiraachoon himamaa jira.
Namni anatti hin gufanne gammadaa dha.”
Barattoonni Yohaannis erga achii deemanii booda, Yesuus namoota hedduu achi jiranitti waaʼee Yohaannis akkana jedhee dubbachuu jalqabe: “Gara lafa onaa maal ilaaluuf dhaqxan? Shomboqqoo qilleensi raasuu?
Moo maal ilaaluuf dhaqxan ree? Nama uffata baʼeessa uffatee? Namoonni uffata babbareedaa uffatanoo mana moototaa keessa jiru.
Maarree maal ilaaluuf deemtan? Raajii ilaaluufii? Eeyyee dhuguman isiniin jedha, inni raajii irra iyyuu kan caalu dha.
Inni isa waaʼeen isaa, ‘Kunoo, ani ergamaa koo isa si dura deemee karaa siif qopheessu nan erga!’ jedhamee barreeffame sana dha.
Dhuguman isinitti hima, namoota dubartii irraa dhalatan keessaa Yohaannis Cuuphaa irra kan caalu hin kaane; namni Mootummaa samii keessatti hundumaa irra xinnaa taʼe garuu isa ni caala.
Bara Yohaannis Cuuphaatii jalqabee hanga ammaatti, Mootummaan samii galma namoonni argachuuf carraaqqii cimaa godhan taʼeera; warri carraaqqii cimaa gochuu isaanii itti fufanis isa ni argatu.
Raajonnis taʼan Seerichi hanga Yohaannisitti wanta taʼuuf jiru raajii dubbataniiru;
egaa isa simachuuf fedhii yoo qabaattan, ‘Eliyaas inni ni dhufa’ jedhame isa dha.
Namni gurra qabu haa dhagaʼu.
“Dhaloota kana maalii wajjinan wal fakkeessa? Ijoollee bakka gabaa taaʼanii hiriyoota isaanii waamuudhaan akkana jedhanii wajjin wal fakkaata:
‘Ulullee isiniif afuufne, isin garuu hin sirbine; wayyoo wayyoo jenne, isin garuu gaddaan qoma keessan hin rurrukunne.’
Haaluma wal fakkaatuun, Yohaannis utuu hin nyaatinii fi utuu hin dhugin dhufe; namoonni garuu, ‘Jinniitu isa keessa jira’ jedhan.
Ilmi namaa immoo nyaachaa fi dhugaa dhufe; namoonni garuu, ‘Kunoo nama albaadhessaa fi nama wayiniidhaaf bule, michuu warra qaraxa sassaabanii fi cubbamootaa’ jedhaniin. Kanas taʼe sana, ogummaan qajeelaa taʼuun ishii hojii ishiitiin mirkaneeffameera.”
Sana booda, magaalota inni dinqiiwwan hedduu keessatti hojjete baayʼeen isaanii yaada waan hin geddaranneef isaan balaaleffachuu jalqabe:
“Yaa Koraazin siif wayyoo! Yaa Beetasaayidaa siif wayyoo! Dinqiiwwan guguddaan isin keessatti hojjetaman utuu Xiiroosii fi Siidoon keessatti hojjetamaniiru taʼee, isaan silaa yeroo dheeraa dura uffata gaddaa uffatanii, daaraa keessa taaʼanii yaada geddaratu turan.
Ani garuu isinitti nan hima, Guyyaa Murtiitti adaba isin irra gaʼu mannaa isa Xiiroosii fi Siidoon irra gaʼutu salphata.
Atis yaa Qifirnaahom, gara samiitti kan ol jettu sitti fakkaataa? Gara Awwaalaatti gad ni darbatamta; sababiin isaas dinqiiwwan guguddaan si keessatti hojjetaman utuu Sodoom keessatti hojjetamaniiru taʼee, magaalaan kun hanga guyyaa harʼaatti ni jiraatti turte.
Ani garuu isinitti nan hima, Guyyaa Murtiitti adaba si irra gaʼu mannaa isa biyya Sodoom irra gaʼutu salphata.”
Yeroo kanatti Yesuus akkana jedhe: “Gooftaa samii fi lafaa kan taate yaa Abbaa, wantoota kana ogeeyyii fi beektota jalaa dhoksitee daaʼimmanitti waan mulʼifteef uummata duratti sin jajadha.
Eeyyee yaa Abbaa, kun akka taʼu fedhii kee taʼeera.
Abbaan koo wanta hunda anaaf kenneera; Abbaa malee guutummaatti Ilma kan beeku tokko illee hin jiru; akkasumas Ilmaa fi nama Ilmi isatti mulʼisuu barbaadu qofa malee, guutummaatti Abbaa kan beeku tokko illee hin jiru.
Isin warri dadhabdanii fi baʼaan isinitti ulfaate hundi gara koo kottaa, anis boqonnaa isiniif nan kenna.
Waanjoo koo baadhaa, ana irraas baradhaa, ani garraamii fi kanan gad of qabu waanan taʼeef lubbuu keessaniif boqonnaa argattu.
Waanjoon koo nama hin quuqu; baʼaan koos salphaa dha.”
Yesuus wantoota kana hunda dubbatee yommuu xumuru, barattoota isaatiin akkana jedhe:
“Akkuma beektan guyyaa lama booda Ayyaanni Faasikaa ni kabajama; Ilmi namaas muka irratti fannifamuuf dabarfamee ni kennama.”
Yeroo kanatti dura buutonni lubootaa fi maanguddoonni sabichaa mooraa mana luba ol aanaa Qayyaafaa jedhamu keessatti walitti qabamanii,
karaa haxxummaadhaan Yesuusiin qabanii itti isa ajjeesan irratti mariʼatan.
Haa taʼu malee, “Namoota gidduutti jeequmsi akka hin uumamnetti, kun guyyaa ayyaanaatti taʼuu hin qabu” jedhu turan.
Yesuus Bitaaniyaa keessa mana Simoon isa dhukkuba nadaayiitiin qabamee ture sanaa utuu jiruu,
dubartiin tokko zayitii urgaaʼuu fi gatii guddaa qabu qaruuraa albaasxiroositti qabattee gara isaa dhufuudhaan, utuu inni maaddiitti dhihaatee jiruu mataa isaa irratti dhangalaasuu jalqabde.
Barattoonni isaa kana yommuu argan aaranii akkana jedhan: “Wanti kun hundi maaliif lafatti bada?
Kun qarshii hedduutti gurguramee hiyyeeyyiidhaaf kennamuu dandaʼa ture.”
Yesuusis kana beekee akkana isaaniin jedhe: “Dubartii kana maaliif dhiphistu? Ishiin wanta gaarii anaaf gooteetti.
Hiyyeeyyiin yeroo hunda isinii wajjin jiru; anaan garuu yeroo hunda na hin argattan.
Ishiin zayitii urgaaʼu kana qaama koo irratti dhangalaasuudhaan awwaalaaf na qopheessiteetti.
Dhuguman isiniin jedha, guutummaa addunyaa irratti bakka misiraachoon kun lallabamu hundatti, wanti dubartiin kun gootes yaadannoo ishiitiif ni dubbatama.”
Sana booda warra Kudha Lamaan keessaa tokko kan taʼe Yihudaa Asqorotuun, dura buutota lubootaa bira dhaqee,
“Yoo ani isa dabarsee isinitti kenne maal naa kennitu?” isaaniin jedhe. Isaanis saantima meetii 30 isaaf kennuuf waadaa galan.
Kanaaf, yeroo sanaa kaasee dabarsee isa kennuuf carraa gaarii barbaaduu jalqabe.
Guyyaa jalqaba Ayyaana Maxinootti barattoonni isaa gara Yesuus dhufanii, “Faasikaa akka nyaattu eessatti akka sii qopheessinu barbaadda?” jedhaniin.
Innis akkana isaaniin jedhe: “Gara magaalaa dhaqaatii nama abalu jedhamuun, ‘Barsiisaan, “Yeroon koo inni murteeffame dhihaateera; barattoota koo wajjin Ayyaana Faasikaa mana keetti nan kabaja” jedheera’ jedhaa itti himaa.”
Kanaaf, barattoonni akkuma Yesuus isaan ajaje Faasikaa qopheessan.
Yommuu dhihus Yesuus barattoota isaa 12nii wajjin maaddiitti dhihaate.
Utuma nyaachaa jiraniis, “Dhuguman isiniin jedha, isin keessaa tokko dabarsee na kenna” isaaniin jedhe.
Isaanis kanatti baayʼee gaddanii, hundi isaanii tokko tokkoon “Yaa Gooftaa, ana taʼinnaa laata?” isaan jechuu jalqaban.
Innis akkana jedhee isaaniif deebise: “Inni dabarsee na kennu, isa anaa wajjin saanii keessaa cuuphatu dha.
Dhugaa dha, Ilmi namaa akkuma waaʼeen isaa barreeffame ni deema; isa Ilma namaa dabarsee kennu sanaaf garuu wayyoo! Namni sun utuu hin dhalanne taʼee isaaf wayya ture.”
Yihudaan inni dabarsee isa kennuuf jedhus deebisee, “Rabbii, ana taʼinnaa laata?” jedheen. Yesuusis, “Atumti iyyuu jette kaa” jedhee deebiseef.
Utuu nyaachaa jiranii, Yesuus maxinoo fuudhee erga eebbisee booda, caccabsee barattoota isaatiif kennuudhaan, “Fudhadhaa, nyaadhaa. Kun foon koo argisiisa” isaaniin jedhe.
Xoofoos fuudhee erga galateeffatee booda isaaniif kennee akkana jedhe: “Hundi keessan isa keessaa dhugaa;
kun dhiiga koo isa ‘dhiiga kakuu’ taʼee fi namoota hedduudhaaf dhiifama cubbuu argamsiisuuf dhangalaʼu argisiisa.
Haa taʼu malee, dhuguman isiniin jedha: Ani hamman guyyaa Mootummaa Abbaa koo keessatti wayinii isa haaraa isinii wajjin dhugu sanaatti, lammata wayinii kana irraa matumaa hin dhugu.”
Dhuma irrattis faarfannaa galataa erga faarfatanii booda gara Gaara Ejersaa deeman.
Achiis Yesuus akkana isaaniin jedhe: “‘Ani tiksee sana nan rukuta, tuutni hoolotaas ni bittinnaaʼu’ jedhamee waan barreeffameef, halkan kana hundi keessan sababii kootti ni gufattu.
Haa taʼu malee, ergan duʼaa kaʼee booda, isin dursee gara Galiilaa nan dhaqa.”
Pheexiros garuu, “Warri kaan hundi sababii keetiin yoo gufatan illee, ani matumaa hin gufadhu!” jedhee deebise.
Yesuusis, “Dhuguman siin jedha, halkan kana kormaan indaaqqoo iyyuu isaa dura, siʼa sadii na ganta” jedheen.
Pheexiros garuu, “Sii wajjin duʼuun yoo ana irra jiraate illee, ani matumaa si hin ganu” jedheen. Barattoonni kaan hundis akkanuma jedhan.
Sana booda Yesuus isaanii wajjin gara bakka Getesemaanee jedhamu dhufe; barattoota isaatiinis, “Hamma ani achi dhaqee kadhadhutti isin asuma taaʼaa” jedhe.
Achiis, Pheexirosii fi ilmaan Zabdewos lamaan fudhatee deemee, gadduu fi akka malee jeeqamuu jalqabe.
Sana booda, “Ani hamma duʼaatti baayʼee gaddeera. Asuma turaatii anaa wajjin dammaqaa eegaa” isaaniin jedhe.
Isaan irraa xinnuma gara fuulduraatti siqee, adda isaatiin gombifamee, “Yaa Abbaa, yoo dandaʼame xoofoon kun ana irraa haa darbu. Taʼus akka fedhii koo utuu hin taʼin, akka fedhii kee haa taʼu” jedhee kadhate.
Gara barattoota isaatti deebiʼee utuu rafanii isaan argee Pheexirosiin akkana jedhe: “Saʼaatii tokkoof illee anaa wajjin dammaqxanii eeguu hin dandeenyee?
Qorumsatti akka hin galleef dammaqaa eegaa; yeroo hundas kadhadhaa. Hafuurri qophaaʼaa dha; foon garuu dadhabaa dha.”
Ammas yeroo lammataatiif deemee, “Yaa Abbaa ko, xoofoon kun utuu ani hin dhugin ana bira darbuu hin dandaʼu taanaan, fedhiin kee haa raawwatamu” jedhee kadhate.
Ammas deebiʼee yeroo dhufu akka malee hirribni isaan qabee waan tureef rafanii isaan arge.
Ammas achumatti isaan dhiisee deemuudhaan, siʼa sadaffaadhaaf waanuma duraan kadhate sana irra deebiʼee kadhate.
Achiis gara barattoota isaatti deebiʼee akkana isaaniin jedhe: “Yeroon kun yeroo itti raftanii fi yeroo itti boqottan miti! Kunoo, saʼaatiin Ilmi namaa harka cubbamootaatti dabarfamee itti kennamu dhihaateera.
Kaʼaa, haa deemnu. Kunoo, inni dabarsee na kennu dhihaateera.”
Utuma inni kana dubbachaa jiruu, kunoo, Yihudaan inni warra Kudha Lamaan keessaa tokko taʼe ni dhufe; namoonni hedduun dura buutota lubootaa fi maanguddoota sabaa biraa ergaman goraadee fi ulee qabatanii isaa wajjin dhufan.
Yeroo kanatti inni dabarsee isa kennu, “Inni ani dhungadhu isa; isa qabaa” jedhee mallattoo isaaniif kennee ture.
Innis kallattiidhaan gara Yesuus dhaqee, “Rabbii, nagaan siif haa taʼu!” jedhee isa dhungate.
Yesuus garuu, “Yaa michuu ko, kaayyoo maaliitiif dhufte?” jedheen. Yeroo kanatti namoonni sun gara isaa dhufanii qabanii isa hidhan.
Warra Yesuusii wajjin turan keessaa tokko garuu goraadee isaa luqqifatee gurra garbicha luba ol aanaa rukutee isa irraa kute.
Yesuus garuu akkana jedheen: “Goraadee kee manʼee isaatti deebisi; warri goraadee luqqifatan hundi goraadeedhaan badu.
Yookiin yeroo kanatti maleekota leegiwoon 12 ol akka anaaf ergu, Abbaa koo kadhachuu waanan hin dandeenye sitti fakkaataa?
Akkana taanaan, wanti Kitaabonni Qulqulluun akkana taʼuu akka qabu dubbatan akkamitti raawwatama ree?”
Saʼaatii sanatti Yesuus namoota sanaan akkana jedhe: “Akka nama saamtuu qabuutti goraadee fi ulee qabattanii ana qabuu dhuftanii? Guyyuma guyyaadhaan mana qulqullummaa keessa taaʼee barsiisaan ture; isin garuu na hin qabne.
Haa taʼu malee, kun hundi kan taʼe, wanti raajonni barreessan akka raawwatamuufi.” Yeroo kanatti barattoonni isaa hundi isa dhiisanii baqatan.
Warri Yesuusiin qabanis, iddoo barsiisonni seeraa fi maanguddoonni itti walitti qabamanitti, gara Qayyaafaa luba ol aanaatti isa geessan.
Pheexiros garuu hamma mooraa luba ol aanaa sanaatti irraa fagaatee isa duukaa buʼa ture; erga ol seenee boodas wanta taʼu ilaaluuf tajaajiltoota manicha keessa jiranii wajjin taaʼe.
Yeroo kanatti dura buutonni lubootaa fi guutummaan yaaʼii Saanhedriin, Yesuusiin ajjeesuuf namoota sobaan isa irratti ragaa baʼan barbaadu turan.
Ragaa baatonni sobaa hedduun kan dhihaatan taʼus, ragaa quubsaa tokko illee hin arganne. Dhuma irratti garuu ragaa baatonni lama dhihaatanii,
“Namichi kun, ‘Ani mana qulqullummaa Waaqayyoo diigee, guyyaa sadiitti deebisee ijaaruu nan dandaʼa’ jedheera” jedhan.
Yeroo kanatti lubni ol aanaan ol kaʼee, “Deebii tokko illee hin kennituu? Wanta namoonni kun si irratti ragaa baʼan hin dhageessuu?” jedheen.
Yesuus garuu calluma jedhe. Kanaaf lubni ol aanaan sun, “Ati Kiristoos Ilma Waaqayyoo taʼuu fi dhiisuu kee akka nutti himtu, ani Waaqayyo isa jiraataadhaan sin kaksiisa!” jedheen.
Yesuusis akkana jedheen: “Atumti iyyuu jette kaa. Ani garuu isinitti nan hima: Ammaa jalqabee Ilmi namaa mirga isa humna qabeessa sanaa taaʼee, duumessa samiitiin yommuu dhufu ni argitu.”
Yeroo kanatti lubni ol aanaan sun uffata isaa isa irratti uffatu tarsaasee akkana jedhe: “Waaqayyoon arrabseera! Kana caalaa ragaa baatota dabalataa maaliitu nu barbaachisa? Kunoo, Waaqayyoon arrabsuu isaa isin iyyuu dhageessaniittu.
Maarree maal isinitti fakkaata?” Isaanis, “Duʼuu qaba” jedhanii deebisan.
Achiis fuula isaatti tufan; akkasumas abootteedhaan isa rukutan. Warri kaan immoo isa kakkabalanii,
“Yaa Kiristoos. Ati raajii yoo taate, eenyu akka si rukute nutti himi?” jedhaniin.
Yeroo kanatti Pheexiros mooraa keessa ala taaʼaa utuu jiruu, tajaajiltuun tokko gara isaa dhuftee, “Atis Yesuus namicha Galiilaa sanaa wajjin turte!” jetteen.
Inni garuu, “Ani wanta ati dubbachaa jirtu kana hin beeku” jedhee hunduma isaanii duratti isa gane.
Yommuu inni gara balbala mooraa sanaatti deemus durbi kan biraan tokko isa argitee, “Namichi kun Yesuus nama Naazireet sanaa wajjin ture” jettee warra achi jiranitti himte.
Ammas “Ani namicha kana hin beeku!” jedhee kakatee isa gane.
Yeroo muraasa boodas, namoonni naannoo sana dhaabatanii turan gara Pheexiros dhufanii, “Atis dhuguma iyyuu isaan keessaa tokko dha; akkaataan ati itti dubbattu iyyuu si saaxila” jedhaniin.
Yeroo kanatti Pheexiros, “Ani namicha kana hin beeku!” jedhee of abaaruu fi kakachuu jalqabe. Battaluma sanattis kormaan indaaqqoo ni iyye.
Pheexirosis, Yesuus, “Kormaan indaaqqoo iyyuu isaa dura, ati siʼa sadii na ganta” jedhee akka ture yaadate. Achiis gad baʼee hinqirfatee booʼe.
Kitaaba seenaa Yesuus Kiristoos, ilma Daawit, ilma Abrahaam:
Abrahaam Yisihaaqiin dhalche; Yisihaaq Yaaqoobiin dhalche; Yaaqoob Yihudaa fi obboloota Yihudaa dhalche;
Yihudaan Taamaar irraa Faaresii fi Zaaraa dhalche; Faares Hesrooniin dhalche; Hesroon Raamiin dhalche;
Raam Aminaadaabiin dhalche; Aminaadaab Naʼaasooniin dhalche; Naʼaasoon Salmooniin dhalche;
Salmoon Rahaab irraa Boʼaaziin dhalche; Boʼaaz Ruut irraa Yoobeediin dhalche; Yoobeed Isseyiin dhalche;
Issey Daawit mooticha dhalche. Daawit haadha manaa Uuriyaa irraa Solomooniin dhalche;
Solomoon Robiʼaamiin dhalche; Robiʼaam Abiyaa dhalche; Abiyaan Aasaa dhalche;
Aasaan Yoshaafaaxiin dhalche; Yoshaafaax Yooraamiin dhalche; Yooraam Ooziyaa dhalche;
Ooziyaan Yoʼaataamiin dhalche; Yoʼaataam Akaaziin dhalche; Akaaz Hisqiyaasiin dhalche;
Hisqiyaas Minaasee dhalche; Minaaseen Amooniin dhalche; Amoon Yosiyaasiin dhalche;
Yosiyaas bara Baabilonitti boojiʼamanitti Yikooniyaanii fi obboloota Yikooniyaan dhalche.
Biyya Baabilonitti erga boojiʼamanii booda Yikooniyaan Salaatiʼeeliin dhalche; Salaatiʼeel Zarubaabeliin dhalche;
Zarubaabel Abiyuudiin dhalche; Abiyuud Eliyaaqimiin dhalche; Eliyaaqim Azooriin dhalche;
Azoor Saadoqiin dhalche; Saadoq Akiimiin dhalche; Akiim Eliyuudiin dhalche;
Eliyuud Alaazaariin dhalche; Alaazaar Maataaniin dhalche; Maataan Yaaqoobiin dhalche;
Yaaqoob Yoseefiin dhalche; Yoseef kunis abbaa manaa Maariyaam ture; Maariyaam immoo ishii Yesuus isa Kiristoos jedhamu sana deesse dha.
Kanaaf, dhaloonni hundi Abrahaamii hanga Daawititti dhaloota 14; Daawitii hanga boojuu Baabilonitti dhaloota 14; boojuu Baabilonii hanga Kiristoositti dhaloota 14 turan.
Dhalachuun Yesuus Kiristoos akkana ture. Haati isaa Maariyaam utuu Yoseefiif kaadhimatamtee jirtuu, waliin jiraachuu jalqabuu isaanii dura hafuura qulqulluudhaan ulfooftee argamte.
Haa taʼu malee, abbaan manaa ishii Yoseef nama qajeelaa waan tureef, uummata duratti ishii qaanessuu hin barbaadne; kanaaf, dhoksaatti ishii hiikuu barbaade.
Taʼus, wanta kana gochuuf yaadee utuu jiruu kunoo, maleekaan Yihowaa abjuudhaan isatti mulʼatee akkana jedheen: “Yaa Yoseef ilma Daawit, kaadhimni kee Maariyaam kan ulfoofte hafuura qulqulluudhaan waan taʼeef, gara mana keetti ishii fudhachuu hin sodaatin.
Ishiin ilma ni deessi; atis maqaa isaa Yesuus jettee moggaasta; inni namoota cubbuu isaanii irraa ni fayyisa.”
Kun hundi kan taʼe, wanti Yihowaan karaa raajii isaa akkana jechuudhaan dubbatee ture akka raawwatamuufi:
“Kunoo, durbi ulfooftee ilma ni deessi, isaanis Amaanuʼel jedhanii maqaa isaaf moggaasu”; “Amaanuʼel” jechuun hiikni isaa, “Waaqayyo Nuu Wajjin Jira” jechuu dha.
Achiis Yoseef hirribaa dammaqee akkuma maleekaan Yihowaa isa ajaje godhe; kaadhima isaas gara mana isaatti fudhate.
Garuu hanga ishiin ilma ishii deessutti ishii wajjin saalqunnamtii hin raawwanne; maqaa isaas Yesuus jedhee moggaase.
“Akka isinitti hin murteeffamne warra kaanitti murteessuu dhiisaa;
murtiin namoota irratti murteessitan isin irratti ni murteeffama; safartuu isin namaaf itti safartanitti isaanis isiniif safaru.
Maarree, jirma ija kee keessa jiru arguu dhiistee, huuba ija obboleessa kee keessa jiru maaliif ilaalta?
Yookiin utuu jirmi ija kee keessa jiruu akkamitti obboleessa keetiin, ‘Huuba ija kee keessa jiru siif nan baasa’ jetta?
Fakkeessituu nana! Dura jirma ija kee keessa jiru baasi; achiis huuba ija obboleessa kee keessa jiru baasuuf sirriitti ilaaluu dandeessa.
“Wanta qulqulluu taʼe sarootaaf hin kenninaa. Miilla isaaniitiin akka hin dhidhiinnee fi deebiʼaniis akka isin hin ciccirre callee keessan booyyee duratti hin darbatinaa.
“Kadhachuu keessan itti fufaa isiniif ni kennama; barbaaduu keessan itti fufaa ni argattu; balbala rurrukutuu keessan itti fufaa isiniif ni banama;
kan kadhatu hundinuu ni fudhata, kan barbaadu hundinuu ni argata, kan balbala rurrukutu hundumaafis ni banama.
Isin keessaa namni ilmi isaa daabboo yoo isa kadhate dhagaa kan isaaf kennu eenyu?
Yookiin qurxummii yoo isa kadhate bofa ni kennaafii ree?
Kanaaf, isin hamoota taatanii utuu jirtanii ijoollee keessaniif kennaa gaarii kennuu erga beektanii, Abbaan keessan inni samii irra jiru immoo warra isa kadhataniif wanta gaarii caalchisee hin kennuu ree?
“Egaa, wanta namoonni akka isiniif godhan barbaaddan hunda, isinis akkanuma isaaniif godhaa. Wanti Seerichii fi Raajonni jedhanis kanuma.
“Karaa karra isa dhiphaa ol seenaa; karri badiisatti geessu balʼaa dha; daandiin isaas guddaa dha; namoonni irra adeemanis baayʼee dha;
karri gara jireenyaatti geessu immoo dhiphaa dha; daandiin isaas qalʼoo dha; namoonni isa argatanis muraasa.
“Raajota sobaa keessa isaaniitti yeeyyii beelaʼe taʼanii fi kalʼee hoolaa uffatanii gara keessan dhufan irraa of eeggadhaa.
Firii isaaniitiin adda baastanii isaan beektu. Namoonni qoree irraa wayinii yookiin sokorruu irraa ija harbuu funaanuu dandaʼuu ree?
Haaluma wal fakkaatuun, mukti gaariin hundinuu firii gaarii godhata; mukti gadheen hundinuus firii gadhee godhata.
Mukti gaariin firii gadhee godhachuu hin dandaʼu; mukti gadheenis firii gaarii godhachuu hin dandaʼu.
Mukti firii gaarii hin godhanne hundi muramee ibiddatti gatama.
Kanaaf, namoota sana firii isaaniitiin adda baastanii beektu.
“Nama fedhii Abbaa koo isa samii irraa raawwatu qofa malee, namni ‘Yaa Gooftaa, yaa Gooftaa’ naan jedhu hundi Mootummaa samiitti hin galu.
Guyyaa sanatti namoonni hedduun, ‘Yaa Gooftaa, yaa Gooftaa, nuti maqaa keetiin raajii hin dubbannee? Maqaa keetiin jinniiwwan hin baasnee? Maqaa keetiin dinqiiwwan hedduu hin hojjennee?’ naan jedhu.
Yeroo sanatti ani immoo, ‘Isin warra hamaa hojjettan nana! Na biraa badaa, ani matumaa isin hin beeku!’ isaaniin nan jedha.
“Kanaaf, namni dubbii koo kana dhagaʼee hojii irra oolchu, nama hubataa mana isaa qarsaa irratti ijaarrate fakkaata.
Bokkaan ni roobe, lolaan ni lolaʼe, qilleensis ni qilleensaʼe, manichas ni rukute; haa taʼu malee manichi qarsaa irratti waan hundeeffameef hin jigne.
Namni dubbii koo kana dhagaʼee hojii irra hin oolchine garuu, nama gowwaa mana isaa cirracha irratti ijaarrate fakkaata.
Bokkaan ni roobe, lolaan ni lolaʼe, qilleensis ni qilleensaʼe, manichas ni rukute, manichis ni jige; jigiinsi isaas akka malee hamaa taʼe.”
Yesuus yommuu dubbii isaa kana xumuru, namoonni hedduun sun akkaataa inni itti barsiise baayʼee dinqisiifatan;
sababiin isaas inni akka barsiisota seeraatti utuu hin taʼin, akka nama aangoo qabuutti isaan barsiisa ture.
“Akkasumas, Mootummaan samii durboota kudhan dhirsa misirroo simachuuf ibsaa isaanii fudhatanii gad baʼanii wajjin wal fakkaata.
Isaan keessaa shan gowwoota, shan immoo abshaalota turan.
Warri gowwoonni ibsaa isaanii kan qabatan taʼus, zayitii dabalataa garuu hin qabanne turan.
Warri abshaalonni garuu ibsaa isaanii wajjin zayitii dabalataa qodaatti qabatanii turan.
Taʼus misirrichi turraan, hundi isaanii muganii rafan.
Halkan walakkaa sagalee guddaan, ‘Kunoo, misirrichi dhufaa jira! Gad baʼaa isa simadhaa’ jedhu ni dhagaʼame.
Yeroo kanatti durboonni sun hundi kaʼanii ibsaa isaanii qopheeffatan.
Warri gowwoonni warra abshaalota sanaan, ‘Ibsaan keenya dhaamuuf waan jedhuuf, zayitii keessan irraa xinnoo nuu kennaa’ jedhaniin.
Warri abshaalonni sun garuu, ‘Tarii nuufis taʼe isiniif gaʼuu dhiisuu waan dandaʼuuf, dhaqaa warra zayitii gurguran biraa ofii keessaniif bitadhaa’ jedhanii isaaniif deebisan.
Haa taʼu malee, yommuu isaan bitachuu dhaqanitti, dhirsi misirroo sun ni dhufe. Durboonni qophaaʼoo turanis isaa wajjin gara cidha gaaʼelaa sanatti seenan; balballis ni cufame.
Sana booda durboonni warri kaanis dhufanii, ‘Yaa Gooftaa, yaa Gooftaa nuu bani!’ jedhan.
Innis, ‘Dhuguman isiniin jedha, ani isin hin beeku’ jedhee deebiseef.
“Egaa isinis, guyyichas taʼe saʼaaticha waan hin beekneef dammaqaa eegaa.
“Mootummaan samii nama biyya fagoo dhaquuf jedhee, garboota isaa ofitti waamee qabeenya isaa imaanaadhaan isaanitti kennee wajjin wal fakkaata.
Innis akkuma dandeettii isaaniitti isa tokkoof taalaantii shan, isa tokkoof taalaantii lama, isa tokkoof immoo taalaantii tokko kennee gara biyya fagoo dhaqe.
Inni taalaantii shan fudhate, yeruma sana ittiin daldalee taalaantii dabalataa shan irraa buufate.
Haaluma wal fakkaatuun inni taalaantii lama fudhates, taalaantii lama irraa buufate.
Garbichi inni taalaantii tokko qofa fudhate garuu dhaqee lafa qotee maallaqa gooftaa isaa awwaale.
“Yeroo dheeraa boodas, gooftaan garboota sanaa dhufee maallaqa isaanitti kenne sana herregate.
Kanaaf, inni taalaantii shan fudhate taalaantii dabalataa shan fidee gara isaa dhufuudhaan, ‘Yaa Gooftaa, taalaantii shan imaanaadhaan natti kennitee turte; kunoo ani immoo taalaantii dabalataa shan irraa buufadheera’ jedheen.
Gooftaan isaas, ‘Garbicha gaarii fi amanamaa nana, baʼeessa goote! Ati wantoota xixinnoo irratti amanamaa taateetta. Ani immoo wantoota hedduu irratti sin muuda. Gara gammachuu gooftaa keetti seeni’ jedheen.
Itti aansuudhaan, inni taalaantii lama fudhate taalaantii dabalataa lama fidee gara isaa dhufuudhaan, ‘Yaa Gooftaa, taalaantii lama imaanaadhaan natti kennitee turte; kunoo ani immoo taalaantii dabalataa lama irraa buufadheera’ jedheen.
Gooftaan isaas, ‘Garbicha gaarii fi amanamaa nana, baʼeessa goote! Ati wantoota xixinnoo irratti amanamaa taateetta. Ani immoo wantoota hedduu irratti sin muuda. Gara gammachuu gooftaa keetti seeni’ jedheen.
“Dhuma irrattis garbichi taalaantii tokko fudhate gara isaa dhufee akkana jedheen: ‘Yaa Gooftaa, ati nama gara jabeessa, bakka itti hin facaafnee haammattu, bakka itti hin bittinneessinees sassaabbattu taʼuu kee beeka.
Kanaaf, sodaadheen dhaqee taalaantii kee lafa keessa awwaale. Taalaantiin kee kunoo ti.’
Gooftaan isaas akkana jedhee deebiseef: ‘Garbicha hamaa fi dhibaaʼaa nana, ani bakkan itti hin facaafnee kanan haammadhu, bakkan itti hin bittinneessinees kanan sassaabbadhu taʼuu koo beektee turtee?
Erga akkana taʼee, yommuun deebiʼee dhufu dhala isaa wajjin akkan fudhadhutti, maallaqa koo mana baankii naaf kaaʼuu qabda turte.
“‘Kanaaf, taalaanticha isa harkaa fuudhaatii isa taalaantii kudhan qabu sanaaf kennaa.
Sababiin isaas, isa qabu hundaaf dabalataan ni kennama; innis irraa hafaa qabaata. Isa hin qabne irraa garuu wanti inni qabu illee isa irraa fudhatama.
Garbicha gatii hin qabne kana dukkana ala jirutti gad darbadhaa. Achittis ni booʼa, ilkaan isaas ni qara.’
“Ilmi namaa maleekota isaa hundumaa wajjin ulfina isaatiin yommuu dhufu, teessoo isaa isa ulfina qabeessa irra ni taaʼa.
Saboonni hundinuu isa duratti walitti qabamu; innis akkuma tikseen tokko hoolota reʼoota irraa gargar foʼu, namoota gargar foʼa.
Hoolota karaa mirga isaa, reʼoota garuu karaa bitaa isaa dhaabachiisa.
“Achiis Mootichi warra karaa mirga isaa jiraniin akkana jedha: ‘Isin warri Abbaan koo eebbise kottaa; Mootummaa isa yeroo addunyaan hundeeffamee jalqabee isiniif qophaaʼe sana dhaalaa.
Sababiin isaas, ani beelaʼee na nyaachistaniittu; dheebodhee na obaastaniittu. Keessummaa taʼee na simattaniittu;
ani daaree daara na baastaniittu. Dhukkubsadhee na kunuunsitaniittu. Hidhamees na gaafattaniittu.’
Achiis qajeelonni akkana jedhanii deebisuuf: ‘Yaa Gooftaa, yoom beeloftee si arginee si nyaachisne? Yoom dheebottee si arginee si obaasne?
Yoom keessummaa taatee si arginee si simanne? Yoom daartee daara si baasne?
Yoom dhukkubsattee yookiin hidhamtee arginee si gaafanne?’
Mootichis, ‘Dhuguman isiniin jedha, wanti obboloota koo warra hundumaa irra xinnaatan kana keessaa isa tokkoof gootan, akka anaaf gootanitti lakkaaʼama’ jedhee isaaniif deebisa.
“Achiis mootichi warra karaa bitaa isaa jiraniin akkana jedha: ‘Isin abaaramoo nana, gara ibidda bara baraa isa Diyaabilosii fi maleekota isaatiif qophaaʼetti ana irraa deemaa.
Sababiin isaas, ani beelaʼee na hin nyaachisne; dheebodhee na hin obaasne.
Keessummaa taʼee na hin simanne; daaree daara na hin baasne; dhukkubsadhee akkasumas hidhamee na hin gaafanne.’
Isaanis akkana jedhanii deebisuuf: ‘Yaa Gooftaa, yoom beeloftee yookiin dheebottee yookiin keessummaa taatee yookiin daartee yookiin dhukkubsattee yookiin hidhamtee si arginee utuu si hin tajaajilin hafne?’
Mootichis, ‘Dhuguman isiniin jedha, wanti obboloota koo warra hundumaa irra xinnaatan kana keessaa isa tokkoof utuu hin godhin haftan, anaaf utuu hin godhin akka haftanitti lakkaaʼama’ jedhee isaaniif deebisa.
Warri kun gara badiisa bara baraatti, qajeelonni garuu gara jireenya bara baraatti deemu.”
Guyyaa sana Yesuus manicha keessaa baʼee qarqara galaanaa taaʼe.
Haa taʼu malee, namoonni hedduun isa biratti waan walitti qabamaniif, bidiruu yaabbatee taaʼe; namoonni sun hundis qarqara galaanichaa dhaabatu turan.
Achiis akkana jedhee fakkeenyaan wanta hedduu isaan barsiisuu jalqabe: “Namni sanyii facaasu tokko sanyii facaasuu dhaqe.
Utuma inni facaasaa jiruus sanyiiwwan tokko tokko karaa qarqara buʼan; simbirroonnis dhufanii sanyiiwwan sana funaannatan.
Kaan immoo lafa dhagaa taʼee fi biyyoo hedduu hin qabne irra buʼan; biyyoon sun gad fageenya waan hin qabneef dafanii biqilan.
Haa taʼu malee hiddi isaanii waan gad hin fagaanneef, yeroo aduun baatu waxalamanii gogan.
Warri kaan immoo qoree gidduu buʼan; qoreen kunis guddatee isaan hudhe.
Kaan garuu biyyoo gaarii irra buʼanii firii godhachuu jalqaban; akka kanaan inni tokko dachaa 100, inni tokko dachaa 60, inni tokko immoo dachaa 30 godhate.
Namni gurra qabu haa dhagaʼu.”
Yeroo kanatti barattoonni isaa gara isaa dhufanii, “Maaliif fakkeenyaan isaanitti dubbatta?” jedhaniin.
Innis deebisee akkana jedhe: “Iccitii Mootummaa samii hubachuun isiniif kennameera; isaaniif garuu hin kennamne.
Isa qabu hundaaf dabalataan ni kennama; innis irraa hafaa qabaata; isa hin qabne irraa garuu wanti inni qabu illee irraa fudhatama.
Isaan ni ilaalu garuu hin argan; ni dhagaʼu garuu wanta dhagaʼan hin hubatan; akkasumas ergaa isaa hin hubatan. Ani fakkeenyaan kanan isaanitti dubbadhu kanaafi.
Kanaaf, raajiin Isaayyaas akkana jedhee dubbate isaan irratti raawwatamaa jira: ‘Isin dhagaʼuu ni dhageessu, garuu matumaa ergaa isaa hin hubattan; isin ilaaluu ni ilaaltu, garuu matumaa hin argitan.
Ija isaaniitiin arganii, gurra isaaniitiin dhagaʼanii, ergaa isaa hubatanii akka hin deebinee fi anis akkan isaan hin fayyisneef, sabni kun mata jabeeyyii taʼaniiru; gurra isaaniitiin ni dhagaʼu garuu deebii hin kennan; ija isaaniis dunuunfataniiru.’
“Isin garuu wantoota kana waan argitanii fi waan dhageessaniif gammadoo dha.
Dhuguman isiniin jedha, raajonnii fi namoonni qajeeloo taʼan hedduun wantoota isin argaa jirtan kana arguuf kan hawwan taʼus hin argine; wantoota isin dhagaʼaa jirtan kana dhagaʼuuf kan hawwan taʼus hin dhageenye.
“Mee, hiika fakkeenya namicha sanyii facaase sanaa dhagaʼaa.
Namni tokko dubbii Mootummichaa dhagaʼee yaada isaa hin hubatu yoo taʼe, inni hamaan sun dhufee wanta garaa namichaa keessatti facaafame sana butata; sanyiin karaa qarqaratti facaafame sun isa kana.
Inni lafa dhagaa irratti facaafame immoo, isa dubbicha dhagaʼee battaluma sanatti gammachuudhaan fudhatu dha.
Taʼus, dubbichi isa keessatti hidda waan hin qabneef yeroo muraasaaf qofa tura; sababii dubbichaatiin yommuu rakkinnii fi ariʼatamni isa irra gaʼus yeruma sana ni gufata.
Inni qoree gidduutti facaafames isa dubbicha dhagaʼu dha; haa taʼu malee, yaaddoon sirna kanaa fi humni qabeenyi gowwoomsuuf qabu dubbicha ni hudha; innis firii kan hin godhanne taʼa.
Inni biyyoo gaarii irratti facaafame immoo isa dubbicha dhagaʼee hubatu dha; innis firii godhata, inni tokko dachaa 100, inni tokko dachaa 60, inni tokko immoo dachaa 30 godhata.”
Yesuus akkana jedhee fakkeenya kan biraa isaanitti hime: “Mootummaan samii nama maasii isaa irratti sanyii gaarii facaasee wajjin wal fakkaata.
Utuu namoonni rafaa jiraniis, diinni namichaa dhufee qamadii facaasame sana gidduutti inkirdaada facaasee deeme.
Qamadichi biqilee yommuu firii godhatu, inkirdaadni sunis ni mulʼate.
Kanaaf, garboonni abbaa manichaa gara isaa dhufanii, ‘Yaa gooftaa, maasii kee keessatti sanyii gaarii facaaftee hin turree? Inkirdaadichi eessaa dhufe ree?’ jedhaniin.
Innis, ‘Nama diina taʼe tokkotu kana godhe’ isaaniin jedhe. Garboonni sunis, ‘Maarree, dhaqnee inkirdaadicha akka buqqisnu ni barbaaddaa?’ jedhaniin.
Innis akkana jedhe: ‘Lakki, yommuu inkirdaadicha buqqiftan, qamadii sanas wajjin buqqiftu jedheen sodaadha.
Dhiisaa, hanga yeroo makaraatti lamaanuu waliin haa guddatan; yeroon makaraa yommuu gaʼu, namoota midhaan haamaniin akkana nan jedha: Jalqaba inkirdaadichi akka gubamuuf bissii bissiidhaan hidhaa; sana boodas qamadicha gootaraa kootti galchaa.’”
Ammas akkana jedhee fakkeenya kan biraa isaanitti hime: “Mootummaan samii firii sanaaficaa namni tokko fuudhee maasii isaa keessa dhaabee wajjin wal fakkaata.
Firiin sanaaficaa sanyii hunda keessaa xinnoo yoo taʼe iyyuu, yeroo guddatu garuu kuduraawwan hunda caalee muka waan taʼuuf, simbirroonni samii dhufanii damee isaa irratti mana ijaarratu.”
Ammas akkana jedhee fakkeenya kan biraa isaanitti hime: “Mootummaan samii raacitii dubartiin tokko fuutee hamma guutummaan bukoo sanaa bukaaʼutti daakuu safartuu guddaa sadiitti maktee wajjin wal fakkaata.”
Yesuus wantoota kana hunda fakkeenyaan namoota sanatti dubbate. Fakkeenyaan malee isaanitti hin dubbatu ture;
kanas kan godhe wanta raajichi, “Ani fakkeenyaan dubbachuuf afaan koo nan saaqqadha; uumamuu addunyaatii jalqabee wantoota dhokfaman nan labsa” jedhee dubbate raawwachuufi.
Achiis namoota sana erga gad lakkisee booda gara manaatti seene. Barattoonni isaa gara isaa dhufanii, “Fakkeenya inkirdaada maasii keessa jiru ilaalchisee dubbatte sana nuuf ibsi” jedhaniin.
Innis deebisee akkana jedhe: “Namni sanyii gaarii facaase sun Ilma namaa ti;
maasichi immoo addunyaa dha. Sanyii gaariin sun ilmaan Mootummichaa ti; inkirdaadichi garuu ilmaan isa hamaa sanaa ti;
diinni inkirdaadicha facaase immoo Diyaabilosi. Yeroon makaraa, dhuma sirna kanaa ti; warri haaman immoo maleekota dha.
Kanaaf, akkuma inkirdaadichi walitti qabamee ibiddaan gubamu, dhuma sirna kanaattis akkanuma ni taʼa.
Ilmi namaa maleekota isaa ni erga; isaanis wantoota gufuu taʼan hundaa fi namoota hammina hojjetan Mootummaa isaa keessaa funaanu;
sana booda boolla ibiddaa keessatti isaan gatu. Achittis ni booʼu, ilkaan isaaniis ni qaru.
Yeroo sanatti qajeelonni Mootummaa Abbaa isaanii keessatti akka aduu ni ifu. Namni gurra qabu haa dhagaʼu.
“Mootummaan samii qabeenya guddaa maasii keessa dhokfamee wajjin wal fakkaata; namni tokko qabeenya kana argatee dhokse; gammaduu isaa irraa kan kaʼes wanta qabu hunda gurguree maasicha bitate.
“Kana malees, Mootummaan samii daldalaa calleewwan baʼeessa taʼan barbaacha deemuu wajjin wal fakkaata.
Namichis callee gatii guddaa qabu tokko yommuu argatu battaluma sanatti deemee wanta qabu hundumaa gurguree callee sana bitate.
“Mootummaan samii kiyyoo galaanatti darbatamee fi qurxummii gosa hundumaa walitti qabee wajjin wal fakkaata.
Kiyyoon sun yommuu guutu, harkisanii gara qarqara galaanichaatti baasan; achiis taaʼanii qurxummii isa gaggaarii qodaatti naqan; isa gatii hin qabne garuu baasanii daddarbatan.
Dhuma sirna kanaattis akkanuma ni taʼa. Maleekonni dhaqanii hamoota qajeelota irraa gargar baasu;
achiis hamoota boolla ibiddaa keessatti gatu. Achittis ni booʼu, ilkaan isaaniis ni qaru.”
Sana booda Yesuus, “Ergaa wantoota kanaa hunda hubattaniittuu?” jedhee isaan gaafate. Isaanis, “Eeyyee, yaa Gooftaa” jedhanii deebisaniif.
Innis, “Barsiisaan sabaa inni waaʼee Mootummaa samii barate hundi, abbaa manaa mana kuusaa isaa keessaa miʼa haaraa fi miʼa moofaa gad baasuu wajjin wal fakkaata” isaaniin jedhe.
Yesuus fakkeenyota kana dubbatee yeroo xumuru bakka sanaa kaʼee deeme.
Gara biyya dhalootaa isaa erga dhufee booda, mana sagadaa isaanii keessatti isaan barsiisuu jalqabe; isaanis dinqisiifatanii akkana jedhan: “Namni kun ogummaa fi dandeettii dinqiiwwan kana hojjechuuf isa gargaaru eessaa argate?
Kun ilma isa anaaxii sanaa mitii? Haati isaa Maariyaam jedhamti mitii? Obboloonni isaas Yaaqoob, Yoseef, Simoonii fi Yihudaa jedhamu mitii?
Obboleettonni isaa hundis nuu wajjin jiru mitii? Maarree wanta kana hunda eessaa argate?”
Kanaan kan kaʼes isatti gufatan. Yesuus garuu, “Namoonni bakka hundatti argaman raajii tokko ni kabaju; biyya isaa fi mana isaa keessatti garuu hin kabajamu” isaaniin jedhe.
Namoonni kun amantii dhabuu isaaniitiin kan kaʼe, bakka sanatti dinqii hedduu hin hojjenne.
Yesuusii fi barattoonni isaa gara Yerusaalemitti dhihaatanii Beetafaagee ishii Gaara Ejersaa irra jirtu yommuu gaʼan, Yesuus barattoota isaa lama erge;
akkana isaaniin jedhe: “Ganda fuula keessan duraa mulʼattu sana dhaqaa; akkuma achi geessaniinis harree hidhamtee jirtu tokko ilmoo ishii wajjin argitu. Isaaniin hiikaatii naa fidaa.
Namni yoo isin gaafate, ‘Gooftaatu isaan barbaada’ jedhaa. Innis battaluma sanatti isaan erga.”
Kunis kan taʼe, wanti karaa raajichaa akkana jedhamee dubbatame akka raawwatamuufi:
“Akkana jedhaa intala Xiyoonitti himaa: ‘Kunoo, mootiin kee garraamii taʼee harree irra, jechuunis ilmoo harree ishii horii feʼumsaa taate irra taaʼee gara kee ni dhufa.’”
Kanaaf, barattoonni isaa dhaqanii akkuma Yesuus isaan ajaje godhan.
Harree sana ilmoo ishii wajjin fidan; uffata isaaniis isaan irra buusan; Yesuusis ilmoo harree sana irra taaʼe.
Namoota hedduu sana keessaa baayʼeen isaanii uffata isaanii karaa irra afan; warri kaan immoo dameewwan mukaa kukkutanii karaa irra afan.
Namoonni isa duraa fi isa duuba deeman hedduunis, “Ilma Daawit akka oolchitu si kadhanna! Inni maqaa Yihowaatiin dhufu kan eebbifame dha! Yaa isa samii irra jirtuu, akka isa oolchitu si kadhanna” jedhanii iyyu turan.
Yeroo inni Yerusaalemitti seenus, guutummaan magaalattii ni raafamte; namoonnis “Kun eenyu?” jedhanii gaafatan.
Namoonni hedduun sunis, “Kun Yesuus raajicha, isa Naazireet biyya Galiilaatii dhufe dha!” jedhu turan.
Yesuus mana qulqullummaa seenee, warra mana qulqullummaa keessatti bitanii fi gurguran hunda achi keessaa ariʼe; minjaala warra qarshii jijjiiranii fi barcuma warra gugee gurguraniis ni gaggaragalche.
Achiis, “‘Manni koo mana kadhannaa jedhama’ jedhamee barreeffameera; isin garuu holqa saamtotaa gochaa jirtu” isaaniin jedhe.
Namoonni qaro dhabeeyyii taʼanii fi naafatanis mana qulqullummaa keessatti gara isaa dhufan; innis isaan fayyise.
Dura buutonni lubootaa fi barsiisonni seeraa wantoota dinqisiisoo inni hojjetee fi ijoollee mana qulqullummaa keessatti, “Ilma Daawit akka oolchitu si kadhanna!” jedhanii iyyan yommuu argan dheekkamanii,
“Wanta isaan kun jedhan ni dhageessaa?” jedhaniin. Yesuusis, “Eeyyee nan dhagaʼa. ‘Afaan ijoollee fi warra harma hodhan irraa galata argatte’ isa jedhame kana matumaa hin dubbisnee?” isaaniin jedhe.
Sana booda isaaniin dhiisee magaalattiidhaa baʼee gara Bitaaniyaa dhaqee achuma bule.
Ganama barii yommuu gara magaalattiitti deebiʼus ni beelaʼe.
Muka harbuu tokko karaa qarqaratti argee gara ishii dhaqe; garuu baala malee firii irraa hin arganne; kanaaf, “Kana booda firiin si irraa hin argamin” jedheen. Mukti harbuu sunis battaluma sanatti gogde.
Barattoonni isaas yommuu kana argan dinqisiifatanii, “Mukti harbuu sun battaluma kanatti akkamitti gogde?” jedhan.
Yesuusis deebisee akkana isaaniin jedhe: “Dhuguman isiniin jedha, amantii yoo qabaattanii fi yoo shakkuu baattan, wanta ani muka harbuu kana irratti godhe qofa utuu hin taʼin, gaara kanaan ‘Asii buqqaʼii galaana keessatti darbatami’ yoo jettan illee akkuma isin jettan ni taʼa.
Wanta amantiidhaan kadhattan hunda ni argattu.”
Gara mana qulqullummaatti erga seenee booda, utuu inni barsiisaa jiruu dura buutonni lubootaa fi maanguddoonni sabichaa gara isaa dhufanii, “Aangoo maaliitiin wantoota kana hojjetta? Aangoo kana kan sii kenne hoo eenyu?” jedhan.
Yesuusis deebisee akkana isaaniin jedhe: “Mee anis wanta tokkon isin gaafadha. Isin yoo naa deebistan, anis aangoo maaliitiin wantoota kana akkan hojjedhu isinitti nan hima:
Cuuphaan Yohaannis maddi isaa eessa? Samii irraa moo nama irraa ti?” Isaan garuu akkana jedhanii walitti dudubbachuu jalqaban: “‘Samii irraa ti’ yoo jenne, ‘Maaliif isa hin amanne ree?’ nuun jedha.
‘Nama irraa ti’ yoo jenne garuu, hundi isaanii Yohaannisiin akka raajiitti waan ilaalaniif namoota sodaanna.”
Kanaaf isaan, “Hin beeknu” jedhanii Yesuusiif deebisan. Innis deebisee akkana isaaniin jedhe: “Anis wantoota kana aangoo maaliitiin akkan hojjedhu isinitti hin himu.
“Maal isinitti fakkaata? Namichi tokko ijoollee lama qaba ture. Gara ilma isaa isa jalqabaa dhaqee, ‘Ilma ko, harʼa gara maasii wayinii dhaqii hojjedhu’ jedheen.
Ilmi isaa kunis, ‘Hin dhaqu’ jedhee deebiseef, booda garuu gaabbee dhaqe.
Ilma isaa isa lammataa bira dhaqees akkanuma jedheen. Innis, ‘Nan dhaqa Gooftaa ko’ jedhee deebiseef; garuu utuu hin dhaqin hafe.
Lamaan isaanii keessaa fedhii abbaa isaa kan raawwate isa kami?” Isaanis, “Isa jalqabaa ti” jedhan. Yesuusis deebisee akkana isaaniin jedhe: “Dhuguman isiniin jedha, warri qaraxa sassaabanii fi gaalamootonni isin dursanii Mootummaa Waaqayyootti galu.
Sababiin isaas, Yohaannis daandii qajeelummaa isin barsiisaa dhufe; isin garuu isatti hin amanne. Warri qaraxa sassaabanii fi gaalamootonni garuu isatti amananiiru; isin garuu, kanuma ilaaltanii illee gaabbitanii isatti hin amanne.
“Fakkeenya kan biraa dhagaʼaa: Namni abbaa lafaa taʼe tokko jira ture; innis wayinii dhaabee naannoo isaatti dallaa ijaare; achiis boolla wayinii itti cuunfan qote; siree irra taaʼanii ittiin eeganis ni ijaare; sana booda maasii isaa kana qonnaan bultootaaf kireessee gara biyya fagoo dhaqe.
Yeroon itti firii sassaaban yommuu gaʼu, gaʼaa isaa akka isaaf fidaniif garboota isaa gara qonnaan bultoota sanaatti erge.
Qonnaan bultoonni sun garuu, garboota sana qabanii isa tokko ni reeban, isa tokko ni ajjeesan, isa tokko immoo dhagaadhaan tuman.
Ammas garboota warra jalqabaa irra caalan kan biraa erge; isaan garuu warra kanas akkanuma godhan.
Dhuma irrattis ‘Ilma koo ni kabaju’ jedhee ilma isaa gara isaaniitti erge.
Qonnaan bultoonni sunis ilma isaa kana yommuu argan, ‘Dhaaltichi isa kana dha. Kottaa, isa ajjeesnee dhaala isaa fudhanna!’ waliin jedhan.
Kanaaf, isaan isa qabanii maasii wayinichaa keessaa gad baasanii isa ajjeesan.
Maarree, abbaan maasii wayinichaa yommuu dhufu qonnaan bultoota sana maal godha?”
Dura buutonni lubootaa fi maanguddoonni sabichaas, “Hamoota waan taʼaniif badiisa guddaa isaan irra geessisa; maasii wayinii isaas qonnaan bultoota kan biraa oomisha isaa yeroo isaatti isaaf kennaniif kireessa” jedhaniin.
Yesuusis akkana isaaniin jedhe: “Kitaabota Qulqulluu keessatti, ‘Dhagaan ijaartonni tuffatan, dhagaa golee isa hunda caalu taʼe. Kunis Yihowaa biraa dhufe, ija keenyaafis dinqii dha’ isa jedhame matumaa hin dubbisnee?
Mootummaan Waaqayyoo isin irraa fudhatamee, saba firii isaa godhatuuf ni kennama kan ani isiniin jedhus kanaafi.
Kana malees, namni dhagaa kana irratti kufu hundi ni caccaba. Dhagaan sunis nama isa irratti kufu hunda ni hurreessa.”
Dura buutonni lubootaa fi Fariisonni fakkeenya isaa kana yommuu dhagaʼan, inni waaʼee isaanii dubbachaa akka jiru hubatan.
Isa qabuu barbaadanii kan turan taʼus, namoonni hedduun sun akka raajiitti waan isa ilaalaniif isaan sodaatan.
Bara sanatti, Yohaannis Cuuphaan lafa onaa Yihudaa keessatti lallabaa dhufe;
lallabni isaas, “Mootummaan samii waan dhihaateef, yaada geddaradhaa” kan jedhu ture.
Kunis isa Isaayyaas raajichi waaʼee isaa, “Lafa onaa keessaa sagaleen, ‘Daandii Yihowaa qopheessaa! Karaa isaas qajeelchaa’ jedhu tokko ni dhagaʼame” jechuudhaan dubbate sana dha.
Yohaannis uffata rifeensa gaalaa irraa hojjetame uffata; akkasumas mudhii isaa teephaan hidhata ture. Nyaatni isaa immoo awaannisaa fi damma bosonaa ture.
Yeroo sanatti namoonni Yerusaalem, namoonni Yihudaa hundii fi namoonni biyya naannoo Yordaanos jiran hundi gara isaa ni dhufu turan;
isaanis, cubbuu isaanii ifatti himachaa Laga Yordaanos keessatti harka isaatiin cuuphamu turan.
Yohaannis, Fariisonnii fi Saduuqonni hedduun gara bakka cuuphaatti dhufaa akka jiran yommuu argu, akkana isaaniin jedhe: “Isin ijoollee buutii nana, dheekkamsa isa dhufaa jiru jalaa akka baqattan eenyutu isin akeekkachiise?
Kanaaf, firii yaada geddarachuu keessan argisiisu godhadhaa.
‘Abbaan keenya Abrahaami’ jettanii hin yaadinaa. Ani isinitti nan hima, Waaqayyo dhagaawwan kana keessaa Abrahaamiif ijoollee kaasuu ni dandaʼa.
Ammuma iyyuu qottoon hidda mukeetii muruuf qophaaʼeera. Kanaaf, mukti firii gaarii hin godhanne hundi muramee ibiddatti gatama.
Ani, yaada waan geddarattaniif bishaaniin isin nan cuupha; inni ana booda dhufu garuu ana caalaa jabaata; ani kophee isaa illee isa irraa baasuuf gaʼumsa hin qabu. Inni hafuura qulqulluu fi ibiddaan isin cuupha.
Laayidaa ittiin qulleessu of harkaa qaba; inni oobdii isaa guutummaatti ni qulqulleessa; achiis qamadii isaa gootaraatti naqa; habaqii isaa garuu ibidda dhaamuu hin dandeenyeen guba.”
Yommus Yesuus isaan cuuphamuuf Galiilaadhaa gara Yordaanos gara Yohaannis dhufe.
Yohaannis garuu, “Ani harka keetiin cuuphamuu utuun qabuu, ati immoo gara koo dhuftaa?” jedhee isa dhowwuuf yaalii godhe.
Yeroo kanatti Yesuus, “Na hin dhowwin; akka kanaan wanta qajeelaa taʼe hundumaa raawwachuun keenya barbaachisaa dha” jedhee deebiseef. Achiis Yohaannis isa dhowwuu dhiise.
Yesuus erga cuuphamee booda, battaluma sanatti bishaanicha keessaa baʼe; yeroo kanatti samiiwwan ni banaman; hafuurri Waaqayyoos akka gugeetti gad buʼee utuu isa irra qubatuu arge.
Akkasumas sagaleen tokko samii irraa, “Kun Ilma koo isa jaallatamaa ani itti gammadu dha” jedhe.
Kanaaf, Yesuus bidiruu yaabbatee galaanicha gamatti ceʼuudhaan gara magaalaa Qifirnaahom dhaqe.
Yeroo kanatti, namoonni nama lamshaaʼee siree irra ciise tokko gara isaatti fidan. Yesuus amantii namoota kanaa ilaalee, namicha lamshaaʼe sanaan, “Jabaadhu ilma ko! Cubbuun kee siif dhiifameera” jedheen.
Barsiisonni seeraa tokko tokkos, “Namni kun Waaqayyoon arrabsaa jira” jedhanii garaa isaaniitti yaadan.
Yesuusis yaada isaanii hubatee akkana jedhe: “Garaa keessanitti maaliif wanta hamaa yaaddu?
Ofii ‘Cubbuun kee siif dhiifameera’ jechuu moo, ‘Kaʼiitii deemi’ jechuutu salphata?
Haa taʼu malee, Ilmi namaa lafa irratti dhiifama cubbuu gochuuf aangoo qabaachuu isaa akka hubattaniif” erga jedhee booda, nama lamshaaʼe sanaan “Kaʼi, siree kee baadhuu gara mana kee dhaqi!” jedheen.
Namichis kaʼee gara mana isaa dhaqe.
Namoonni sunis wanta kana yommuu argan, baayʼee sodaatanii Waaqayyo isa namootaaf aangoo akkanaa kenneef ulfina kennan.
Sana booda Yesuus bakka sanaa kaʼee utuu deemaa jiruu, namicha Maatewos jedhamu bakka qaraxni itti sassaabamu utuu taaʼuu arge; achiis, “Duuka buutuu koo taʼi!” jedheen. Innis battaluma sanatti kaʼee isa duukaa buʼe.
Boodas, mana Maatewositti utuu maaddiitti dhihaatee jiruu, namoonni qaraxa sassaabanii fi namoonni cubbamoota taʼan hedduun dhufanii isaa fi barattoota isaa wajjin nyaachuu jalqaban.
Fariisonni garuu yommuu kana argan, barattoota isaatiin, “Barsiisaan keessan maaliif warra qaraxa sassaabanii fi cubbamootaa wajjin nyaata?” jedhan.
Yesuus wanta isaan jedhan dhagaʼee akkana jedheen: “Namoota dhukkubsataniif malee, namoota fayyaadhaaf ogeessi fayyaa hin barbaachisu.
Kanaaf dhaqaa, ‘Ani aarsaa utuu hin taʼin gara laafina nan barbaada’ jechuun maal jechuu akka taʼe hubadhaa. Sababiin isaas ani namoota qajeeloo utuu hin taʼin, cubbamoota waamuufan dhufe.”
Sana booda barattoonni Yohaannis gara isaa dhufanii, “Nutii fi Fariisonni yeroo hunda kan soomnu, barattoonni kee garuu kan hin soomne maaliifi?” jedhanii isa gaafatan.
Yeroo kanatti Yesuus akkana isaaniin jedhe: “Michoonni misirrichaa utuu misirrichi isaanii wajjin jiruu sababii itti gaddaniif qabuu? Garuu yeroon misirrichi isaan irraa itti fudhatamu ni dhufa; yeroo sana ni soomu.
Eenyu illee uffata moofaa irratti erbee haaraa hin miicamne hin erbu; sababiin isaas, erbeen haaraan sun shushuntuuree uffata sana caalaatti tarsaasa.
Yookiin namoonni daadhii wayinii haaraa qalqalloo moofaatti hin naqan. Akkana yoo godhan garuu, qalqallichi dhoʼee daadhichi ni dhangalaʼa; qalqalli sunis sana booda faayidaa kan hin qabne taʼa. Kanaa mannaa, namoonni daadhii wayinii haaraa qalqalloo haaraatti naqu; akka kanaan lamaanuu yeroo dheeraa turu.”
Utuu inni wanta kana isaanitti himaa jiruu, geggeessaan mana sagadaa tokko gara isaa dhufee erga isaaf sagadee booda, “Intalli koo yoona duuteetti; garuu kottuutii harka kee ishii irra kaaʼi; ishiinis deebitee jiraatti” jedheen.
Kanaaf, Yesuus kaʼee barattoota isaa wajjin namicha duukaa buʼe.
Yeroo kanatti dubartiin dhiigni ishii dhangalaʼuudhaan waggaa 12f dhiphachaa turte tokko duuba isaatiin dhuftee foʼaa fiixee uffata isaa tuqxe;
ishiin garaa ishiitti, “Ani uffata isaa qofa illee yoon tuqe nan fayya” jettee yaadaa turte.
Yesuus of irra garagalee ishii ilaalee, “Intala ko, jabaadhu! Amantiin kee si fayyiseera” jedheen. Dubartiin sunis saʼaatii sanaa kaasee ni fayyite.
Yeroo mana namicha geggeessaa mana sagadaa sanaa gaʼus, namoota ulullee gaddaa afuufanii fi namoota wacan hedduu arge;
Yesuus, “Mee gad baʼaa; intalattiin rafaa jirti malee hin duune” jedhe. Yeroo kanatti tuffiidhaan isatti kolfuu jalqaban.
Akkuma namoonni sun gad baafamaniin, mana keessa seenee harka ishii qabe; intalattiinis ol kaate.
Oduun waaʼee kanaa dubbatamus naannoo sana hundatti babalʼate.
Yesuus achii kaʼee utuu deemaa jiruu, namoonni qaro dhabeeyyii taʼan lama, “Yaa Ilma Daawit, garaa nuu laafi” jedhanii iyyaa isa duukaa buʼan.
Mana tokko erga seenee boodas, namoonni qaro dhabeeyyiin sun gara isaa dhufan; Yesuusis, “Ija keessan banuu akkan dandaʼu ni amantuu?” jedhee isaan gaafate. Isaanis, “Eeyyee, yaa Gooftaa” jedhanii deebisaniif.
Achiis ija isaanii qaqqabee, “Akkuma amantii keessanii isiniif haa taʼu” jedhe.
Yommus iji isaanii ni baname. Yesuusis, “Eenyu illee dhimma kana akka hin beekne of eeggadhaa!” jedhee cimsee isaan akeekkachiise.
Isaan garuu erga manaa baʼanii booda, waaʼee isaa naannoo sana hundatti odeessan.
Yommuu isaan achii deemanis, jarreen tokko nama arrabni isaa hidhamee fi jinniidhaan qabame tokko gara isaatti fidan;
jinniin sun erga isa keessaa baʼee booda, namichi arrabni isaa hidhamee ture sun dubbachuu jalqabe. Namoonni hedduun sunis baayʼee dinqisiifatanii, “Wanti akkanaa matumaa Israaʼel keessatti argamee hin beeku” jedhan.
Fariisonni garuu, “Gargaarsa mootii jinniiwwaniitiin, jinniiwwan baasa” jedhu turan.
Yesuus, manneen sagadaa isaanii keessatti barsiisaa, misiraachoo Mootummichaa lallabaa, akkasumas dhukkuba gosa hundumaa fi dhibee gosa hundumaa fayyisaa magaalotaa fi gandeen hunda keessa naannaʼe.
Namoota hedduu sana yommuu argu, isaan akka hoolota tiksee hin qabneetti cunqurfamanii, akkasumas dagatamanii waan turaniif baayʼee isaaniif gadde.
Achiis barattoota isaatiin, “Dhuguma iyyuu, midhaan sassaabamu baayʼee dha, hojjettoonni garuu muraasa.
Kanaaf Gooftaan makarichaa, hojjettoota gara makara isaatti akka ergu kadhadhaa” jedhe.
Yesuus mana qulqullummaa keessaa baʼee utuu deemaa jiruu, barattoonni isaa gamoowwan mana qulqullummaa isatti argisiisuuf gara isaa dhufan.
Innis deebisee, “Wantoota kana hunda ni argitu mitii? Dhuguman isiniin jedha, matumaa dhagaan kun utuu hin jigiin akka wal irra kaaʼametti hin hafu” isaaniin jedhe.
Yesuus utuu Gaara Ejersaa irra taaʼee jiruu barattoonni isaa kophaatti gara isaa dhufanii, “Wantoonni kun yoom akka raawwataman, akkasumas mallattoon argama keetii fi kan dhuma sirna kanaa maal akka taʼe nutti himi?” jedhaniin.
Yesuusis akkana jedhee isaaniif deebise: “Eenyu illee akka isin hin gowwoomsine of eeggadhaa;
namoonni hedduun ‘Ani Kiristoosi’ jedhanii maqaa kootiin ni dhufu; namoota hedduus ni gowwoomsu.
Waraanaa fi oduu waraanaa ni dhageessu. Wantoonni kun taʼuu waan qabaniif, akka hin sodaanne of eeggadhaa; dhumni isaa garuu hin geenye.
“Sabni saba irratti, mootummaanis mootummaa irratti ni kaʼa; hanqinni nyaataa, akkasumas bakka garaa garaatti kirkirri lafaa ni taʼa.
Haa taʼu malee, wantoonni kun hundi jalqaba ciniinsuu ti.
“Yeroo sanatti namoonni rakkinaaf dabarsanii isin kennu, isin ajjeesus; maqaa kootiif jettanii saba hundumaa biratti kan jibbamtan taatu.
Kana malees, namoonni hedduun ni gufatu; akkasumas dabarsanii wal kennu; walis ni jibbu.
Raajonni sobduu hedduun ni kaʼu, namoota hedduus ni dogoggorsu;
hamminni dabalaa waan deemuuf jaalalli namoota hedduu ni qabbanaaʼa.
Garuu namni hamma dhumaatti jabaatee dhaabatu ni fayya.
Saba hundumaatti akka dhugaa baʼuuf misiraachoon Mootummaa kun guutummaa lafaa irratti ni lallabama; sana booda dhumni ni dhufa.
“Kanaaf, wanti jibbisiisaan badiisa fiduu fi Daaniʼel raajichi dubbate bakka qulqullaaʼaa dhaabatee yommuu argitan (inni dubbisu haa hubatu),
yeroo sanatti warri Yihudaa keessa jiran gara gaarotaatti haa baqatan.
Namni baaxii manaa irra jiru, mana isaa keessaa miʼa fudhachuuf gad hin buʼin;
namni maasii keessa jirus uffata isaa fudhachuuf hin deebiʼin.
Yeroo sanatti dubartoota ulfaatii fi dubartoota hoosisaniif wayyoo!
Baqannaan keessan yeroo gannaatti yookiin guyyaa Sanbataatti akka hin taaneef yeroo hunda kadhadhaa;
sababiin isaas yeroo sanatti rakkinni guddaan jalqaba addunyaatii kaasee hanga harʼaatti taʼee hin beeknee fi gara fuulduraattis hin taane ni dhufa.
Guyyoonni sun utuu hin gabaabbanne taʼee, eenyu illee ooluu hin dandaʼu ture; haa taʼu malee guyyoonni sun warra filatamaniif jecha ni gabaabbatu.
“Yeroo sanatti, eenyu illee, ‘Kunoo, Kiristoos as jira!’ yookiin ‘Achi jira!’ yoo isiniin jedhe isa hin amaninaa.
Sababiin isaas, Kiristoosonni sobaa fi raajonni sobaa kaʼanii yoo isaaniif dandaʼame warra filataman illee dogoggorsuuf mallattoo guguddaa fi dinqii hojjetu.
Egaa, ani dursee isin akeekkachiiseera.
Kanaaf namoonni, ‘Kunoo, inni lafa onaa keessa jira!’ yoo isiniin jedhan hin deeminaa; ‘Kunoo, inni gola keessa jira!’ yoo isiniin jedhanis hin amaninaa.
Akkuma bakakkaan baʼa biiftuutii kaʼee hanga lixa biiftuutti ibsu, argamni Ilma namaas akkanuma taʼa.
Bakka raqni jiru hundumaatti risaan achitti wal gaʼa.
“Rakkina guyyoota sanaa booda battaluma sanatti, aduun ni dukkanoofti; addeessis ifa ishii hin kennitu; urjiiwwan samii irraa ni harcaʼu; humnoonni samiis ni raafamu.
Yeroo sanatti mallattoon Ilma namaa samii irratti ni mulʼata; saboonni addunyaa hundinuu gaddaan qoma isaanii rurrukutu; isaanis Ilmi namaa humnaa fi ulfina guddaadhaan duumessa samiitiin yommuu dhufu ni argu.
Innis, maleekota isaa sagalee malakataa guddaadhaan ni erga; isaanis warra isaaf filataman andaara samii isa tokkoo hanga isa kan biraatti kallattii arfanii walitti ni qabu.
“Muka harbuu fakkeenya godhadhaa irraa baradhaa: Yeroo dameen isaa latee baala baafatu, bonni akka dhihaate ni beektu.
Haaluma wal fakkaatuun isinis wantoota kana hunda yommuu argitan, Ilmi namaa balbalatti akka dhihaate beekaa.
Dhuguman isiniin jedha, wantoonni kun hundi hamma raawwatamanitti, dhaloonni kun matumaa hin darbu.
Samii fi lafti ni darbu; dubbiin koo garuu matumaa hin darbu.
“Waaʼee guyyaa sanaa fi saʼaatii sanaa, Abbaa qofa malee kan beeku tokko illee hin jiru; maleekonni samiis taʼan Ilmi hin beekan.
Akkuma bara Nohitti ture, argamuun Ilma namaas akkuma kana taʼa.
Namoonni sun bara sanatti Bishaan Badiisaa dura hanga guyyaa Noh dooniitti galetti, nyaachaa, dhugaa, dhiironni fuudhaa, dubartoonnis heerumaa turan;
isaan hanga Bishaan Badiisaa sun dhufee hunduma isaanii haree sokketti akkuma hin hubanne, argamuun Ilma namaas akkanuma ni taʼa.
Yeroo sanatti, namoonni lama maasii keessatti hojjetu; inni tokko ni fudhatama; inni tokko immoo ni dhiifama.
Dubartoonni lama dhagaa daakuutiin daaku; ishiin tokko ni fudhatamti, ishiin tokko immoo ni dhiifamti.
Kanaaf, Gooftaan keessan guyyaa isa kamitti akka dhufu waan hin beekneef dammaqaa eegaa.
“Garuu wanta kana beekaa: Abbaan manaa tokko hattuun saʼaatii meeqatti akka dhufu utuu beekee, dammaqee eeguudhaan manni isaa cabsamee akka hin saamamne godha ture.
Kanaaf, isinis Ilmi namaa saʼaatii isin ni dhufa jettanii hin yaadnetti waan dhufuuf qophaaʼoo taʼaa.
“Garbichi amanamaanii fi ogeessi, yeroo sirrii taʼetti nyaata isaanii akka isaaniif kennu gooftaan isaa maatii isaa irratti muude dhuguma eenyu?
Garbichi gooftaan isaa dhufee utuu inni akkana godhuu isa argu sun gammadaa dha!
Dhuguman isiniin jedha, inni qabeenya isaa hundumaa irratti isa muuda.
“Haa taʼu malee garbichi hamaan sun garaa isaatti, ‘Gooftaan koo ni tura’ jedhee,
garboota akka isaa taʼan reebuu, warra machooftuu wajjin nyaachuu fi dhuguu yoo jalqabe,
gooftaan garbicha sanaa guyyaa inni hin eegnee fi saʼaatii inni hin beeknetti dhufee,
adaba guddaa isa adaba; qoodni isaas warra fakkeessituu wajjin akka taʼu godha. Achittis ni booʼa, ilkaan isaas ni qara.
Yommuu bariʼus, dura buutonni lubootaa fi maanguddoonni sabaa hundi Yesuusiin ajjeesuuf isa irratti mariʼatan.
Erga isa hidhanii boodas, geessanii Philaaxos isa bulchaa biyyaa taʼetti dabarsanii isa kennan.
Yihudaan inni dabarsee isa kennes, Yesuusitti murteeffamuu isaa yommuu argu, gaabbee saantima meetii 30 sana dura buutota lubootaa fi maanguddootatti deebisuudhaan,
“Ani dhiiga nama qulqulluu dabarsee kennuudhaan cubbuu hojjedheera” jedhe. Isaanis, “Maaltu nu dhibe ree? Dhimma mataa kee ti!” jedhan.
Kanaaf, saantima meetii sana mana qulqullummaa keessatti bittinsee deeme. Achiis dhaqee of fannise.
Dura buutonni lubootaa garuu saantima meetii sana fuudhanii, “Saantimni kun gatii dhiigaa waan taʼeef, kutaa mana qulqullummaa buusiin itti kuufamu keessa kaaʼuun seeraan dhorkamaa dha” jedhan.
Erga mariʼatanii boodas, keessummootaaf bakka awwaalchaa akka taʼuuf qarshii sanaan lafa namicha suphee dhaʼu tokkoo bitan.
Kanaan kan kaʼes, lafti sun hanga harʼaatti “Lafa Dhiigaa” jedhamee waamama.
Yeroo kanatti wanti Ermiyaas raajichi akkana jedhee dubbate ni raawwatame: “Gatii ijoolleen Israaʼel tokko tokko isaaf kennuuf walii galan saantima meetii 30 fudhatanii,
akkuma Yihowaan na ajajetti, gatii lafa namicha suphee dhaʼu sanaatiif kennan.”
Yeroo kanatti Yesuus bulchaa biyyaa duratti dhiheeffame; bulchaan biyyaa sunis, “Ati Mootii Yihudootaa tii?” jedhee isa gaafate. Yesuusis, “Atumti iyyuu jette kaa” jedhee deebiseef.
Yeroo dura buutonni lubootaa fi maanguddoonni isa himatan garuu deebii tokko illee hin kennine.
Yeroo kanatti Philaaxos, “Wanta meeqaan yommuu si irratti ragaa baʼan hin dhageessuu?” jedheen.
Inni garuu wanta tokko illee waan isaaf hin deebisneef, bulchaan biyyaa sun baayʼee dinqisiifate.
Bulchaan biyyaa sun, yeroo hunda guyyaa ayyaanaatti nama uummanni sun akka isaaniif hiikamu barbaadan tokko hiikuu barsiifata godhatee ture.
Yeroo sanatti namni Barbaan jedhamuu fi hammeenya hojjechuudhaan beekamu tokko hidhamee ture.
Kanaaf yommuu namoonni sun walitti qabaman Philaaxos, “Ani eenyuun akkan isiniif hiiku barbaaddu? Barbaaniin moo Yesuus isa Kiristoos jedhamu sana?” isaaniin jedhe.
Philaaxos kana kan jedhe, namoonni sun hinaaffaadhaan dabarsanii akka isa kennan waan beekuuf ture.
Kana malees, Philaaxos barcuma murtii irra taaʼee utuu jiruu haati manaa isaa, “Ani sababii isaatiin eda halkan abjuudhaan baayʼee dhiphachaa waanan buleef nama qajeelaa sana waan tokko iyyuu akka hin goone” jettee isatti dhaamte.
Haa taʼu malee, dura buutonni lubootaa fi maanguddoonni sun, Barbaan akka isaaniif hiikamu Yesuus garuu akka ajjeefamu akka gaafatan uummaticha amansiisan.
Bulchaan biyyaa sunis deebisee, “Lamaan isaanii keessaa eenyuun akkan isiniif hiiku barbaaddu?” isaaniin jedhe. Isaanis “Barbaaniin” jedhan.
Philaaxosis, “Yesuus isa Kiristoos jedhamu sana maal godhu ree?” isaaniin jedhe. Hundi isaaniis, “Isa fannisi!” jedhan.
Innis, “Maaliif? Balleessaa maalii hojjete?” jedhe. Isaan garuu “Isa fannisi!” jedhanii ittuma caalchisanii iyyuu isaanii itti fufan.
Philaaxos wanti kun jeequmsa kaasuu malee faayidaa akka hin qabne yommuu hubatu, bishaan fudhatee uummaticha duratti harka isaa dhiqatee, “Ani dhiiga namicha kanaatiif itti hin gaafatamu. Isinumatu itti gaafatama” jedhe.
Yeroo kanatti namoonni sun hundi, “Dhiiga isaatiif kan itti gaafatamu nuu fi ijoollee keenya dha” jedhanii deebisan.
Sana booda, Barbaaniin isaaniif hiike; Yesuusiin garuu erga garafsiisee booda muka irratti akka fannifamu dabarsee isa kenne.
Achiis loltoonni Philaaxos Yesuusiin fuudhanii gara mana bulchaa biyyaatti geessan; sana booda loltoota hunda naannoo isaatti walitti qaban.
Uffata isaa irraa baasanii uffata diimaa dhiiga fakkaatu itti uffisanii,
qoree irraa gonfoo dhaʼanii mataa isaa irra kaaʼan; harka isaa mirgaatiinis ulee shomboqqoo isa qabsiisan. Isa duratti jilbeenfataniis, “Yaa Mootii Yihudootaa, nagaan siif haa taʼu!” jedhanii itti qoosan.
Achiis itti tufan; akkasumas ulee shomboqqoo sana isa harkaa fuudhanii mataa isaa rukutuu jalqaban.
Dhuma irrattis erga itti qoosanii booda, uffaticha irraa baasanii uffata isaa deebisanii itti uffisuudhaan muka irratti akka fannifamuuf fuudhanii deeman.
Achii baʼanii utuu deemaa jiraniis, nama biyya Qareenaa Simoon jedhamu tokko argatan. Namichi kunis muka Yesuus itti fannifamu akka baatu isa dirqisiisan.
Yommuu bakka Golgootaa, isa Bakka Buqqee Mataa jedhamu dhufanis,
daadhii wayinii hadhooftuun itti makame akka dhugu isaaf kennan; inni garuu erga dhamdhamee booda dhuguu dide.
Muka irratti erga isa fannisanii boodas, carraa buufatanii uffatawwan isaa warra inni irratti uffatu hiratan;
sana booda achuma taaʼanii isa eegaa turan.
Mataa isaa olittis barreeffama, “Kun Yesuus Mootii Yihudootaa ti” jedhuu fi inni ittiin himatame ibsu maxxansan.
Yeroo sanatti saamtonni lama, inni tokko karaa mirga isaa inni tokko immoo karaa bitaa isaa isaa wajjin muka irratti fannifamanii turan.
Namoonni karaa sana irra darbanis isa arrabsu turan; mataa isaanii raasaniis,
“Ati yaa isa mana qulqullummaa diigdee guyyaa sadiitti ijaartu nana, of oolchi! Ilma Waaqayyoo yoo taate muka irratti fannifamte irraa buʼi” jedhu turan.
Dura buutonni lubootaas akkasuma barsiisota seeraa fi maanguddootaa wajjin akkana jedhanii isatti qoosuu jalqaban:
“Warra kaan oolcheera; ofii isaa garuu oolchuu hin dandeenye! Inni Mootii Israaʼeli; mee amma muka irratti fannifame irraa haa buʼu; nutis isatti ni amanna.
Inni Waaqayyoon amanateera; ‘Ani Ilma Waaqayyoo ti’ waan jedheef, Waaqayyo yoo isatti gammadeera taʼe mee isa haa oolchu kaa.”
Saamtonni isaa wajjin muka irratti fannifaman illee akkuma kana isa arrabsu turan.
Saʼaatii jaʼaa jalqabee hanga saʼaatii sagaliitti guutummaan lafaa ni dukkanaaʼe.
Gara saʼaatii sagaliitti Yesuus, sagalee guddaadhaan,“Eelii, Eelii, laamaa saabaaqtaanii?” jedhee iyye; hiikni isaas “Yaa Waaqa ko, yaa Waaqa ko maaliif na dhiiste?” jechuu dha.
Warra achi dhaabatan keessaa tokko tokko yommuu kana dhagaʼan, “Namni kun Eliyaasiin waammachaa jira” jedhan.
Isaan keessaa tokko battaluma sanatti fiigee ispoonjii fudhatee, daadhii wayinii dhangaggaaʼaa keessa erga cuuphee booda, ulee shomboqqootti diree akka inni dhugu isaaf kenne.
Namoonni hafan garuu, “Dhiisi! Mee Eliyaas dhufee akka isa oolchu ilaalla” jedhan.
Ammas Yesuus sagalee guddaadhaan erga iyyee booda hafuura isaa kenne.
Yeroo kanatti golgaan mana qulqullummaa gararraadhaa hamma gajjallaatti bakka lamatti tarsaʼe; laftis ni sochoʼe; kattaawwanis ni babbaqaqan.
Awwaalonni ni banaman; reeffota qulqulloota duʼaan boqotan keessaa hedduunis gad baʼan
(Yesuus erga duʼaa kaʼee booda, namoonni awwaala gidduudhaa baʼan sun gara magaalaa qulqulluutti galan), namoota hedduuttis ni mulʼatan.
Haa taʼu malee, ajajaan dhibbaa fi warri isaa wajjin Yesuusiin eegaa turan, kirkira lafaa fi wantoota taʼan sana yommuu argan baayʼee sodaatanii, “Dhuguma iyyuu kun Ilma Waaqayyoo ture” jedhan.
Dubartoonni hedduun Yesuusiin tajaajiluuf Galiilaadhaa isaa wajjin dhufanis fagoo dhaabatanii ilaalu turan;
isaan keessaas Maariyaam Magdalaa, Maariyaam haadha Yaaqoobii fi Yoseef, akkasumas haadha ilmaan Zabdewoos turan.
Gara galgalaa namni sooressi biyya Armaatiyaa Yoseef jedhamuu fi barataa Yesuus ture tokko ni dhufe.
Innis Philaaxos bira dhaqee reeffi Yesuus akka isaaf kennamu gaafate. Philaaxosis akka isaaf kennamu ajaje.
Yoseefis reefficha fuudhee uffata qulqulluu quncee talbaa irraa hojjetameen kafanee,
awwaala haaraa isa ofii isaatiif garaa dhagaa keessatti qopheessifate keessa kaaʼe. Achiis dhagaa guddaa tokko gara afaan awwaalichaatti gangalchee erga cufee booda bakka sanaa deeme.
Maariyaam Magdalaa fi Maariyaam ishiin kaan awwaala sana dura taaʼu turan.
Guyyaa itti aanu Qophiin Sanbataa erga darbee booda, dura buutonni lubootaa fi Fariisonni Philaaxos duratti walitti qabamanii
akkana jedhan: “Yaa Gooftaa, fakkeessituun sun utuu lubbuudhaan jiruu, ‘Guyyaa sadii booda nan kaʼa’ jedhee akka ture yaadanne.
Kanaaf, barattoonni isaa dhufanii reeffa isaa hatanii namootaanis ‘Inni duʼaa kaʼeera!’ akka hin jenneef, awwaalichi hanga guyyaa sadiitti akka eegamu ajaji. Kun taʼuu baannaan garuu gowwoomsaan inni boodaa isa duraa caalaa gadhee taʼa.”
Philaaxosis, “Eegdota qabdu. Isinumti dhaqaatii akka beektanitti eegsifadhaa” isaaniin jedhe.
Kanaaf, dhaqanii dhagaa sana irratti chaappaa godhanii eegdota ramadanii awwaalichi akka eegamu godhan.
Bara Heroodis mootichaatti, Yesuus Beetaliheem magaalaa Yihudaatti erga dhalatee booda, namoonni urjii lakkaaʼan biyya Baha Biiftuutii gara Yerusaalem dhufanii,
“Mootiin Yihudootaa inni dhalate eessa jira? Nuti yommuu Baha Biiftuu turre urjii isaa arginee isaaf sagaduu dhufneerra” jedhan.
Heroodis Mootichii fi namoonni Yerusaalem hundi yeroo kana dhagaʼan baayʼee jeeqaman.
Heroodis dura buutota lubootaa fi barsiisota seeraa sabichaa hunda walitti qabee Kiristoos eessatti akka dhalatu isaan gaafate.
Isaanis akkana jedhaniin: “Beetaliheem ishii Yihudaatti argamtutti dhalata; kun kan taʼus raajiin tokko waaʼee isaa akkana jedhee waan barreesseefi:
‘Yaa Beetaliheem ishii biyya Yihudaa, inni bulchaa taʼee saba koo Israaʼeliin tiksu si keessaa waan baʼuuf, ati bulchitoota Yihudaa biratti matumaa magaalaa tuffatamtu hin taatu.’”
Achiis Heroodis namoota urjii lakkaaʼan kana iccitiidhaan ofitti waamee, yeroo urjichi itti mulʼate sirriitti isaan irraa mirkaneeffate.
Isaaniinis, “Dhaqaatii of eeggannoodhaan mucicha barbaadaa; yommuu isa argattan anis dhaqee akkan isaaf sagaduuf deebiʼaatii anatti himaa” jedhee gara Beetaliheemitti isaan erge.
Isaanis wanta mootichi isaanitti hime erga dhaggeeffatanii booda adeemsa isaanii itti fufan; urjichi inni yommuu Baha Biiftuu turan arganis, hamma bakka mucichi jiru gaʼee dhaabatutti isaan dura buʼee deema ture.
Isaanis urjichi dhaabachuu isaa yommuu argan baayʼee gammadan.
Yommuu gara manaatti seenanis mucicha, haadha isaa Maariyaamii wajjin arganii jilbeenfatanii isaaf sagadan. Saanduqa isaanii bananii kennaa warqii, ixaana adii fi qumbii isaaf kennan.
Haa taʼu malee, gara Heroodisitti akka hin deebine Waaqayyo abjuudhaan waan isaan akeekkachiiseef, karaa kan biraatiin gara biyya isaaniitti deebiʼan.
Erga isaan achii deemanii booda, maleekaan Yihowaa abjuudhaan Yoseefitti mulʼatee, “Kaʼiitii mucichaa fi haadha isaa fudhadhuutii gara Gibxiitti baqadhu; Heroodis mucicha ajjeesuu waan barbaaduuf, hamma ani sitti himutti achuma turi” jedheen.
Kanaaf, Yoseef kaʼee mucichaa fi haadha mucichaa fudhatee halkaniin gara Gibxii dhaqe.
Hamma Heroodis duʼuttis achuma ture. Kunis kan taʼe wanti Yihowaan karaa raajii isaa, “Ani ilma koo biyya Gibxiitii nan waame” jedhee dubbate akka raawwatamuufi.
Achiis, Heroodis namoonni urjii lakkaaʼan sun akka isa gowwoomsan yommuu hubatetti baayʼee aare; kanaaf, yeroo namoota urjii lakkaaʼan sana irraa sirriitti mirkaneeffatetti fayyadamee, namoota erguudhaan ijoollee dhiiraa umuriin isaanii waggaa lamaa fi isaa gad taʼe Beetaliheemii fi koonyaawwan ishii keessa jiraatan hunda ajjeesise.
Yeroo kanatti wanti karaa Ermiyaas raajichaa akkana jedhamee dubbatame ni raawwatame:
“Sagaleen booʼichaa fi wayyoo guddaan tokko magaalaa Raamaa keessaa ni dhagaʼame. Raahel ijoollee ishiitiif ni boosse; isaan waan dhumaniifis jajjabaachuu hin dandeenye.”
Yeroo Heroodis duʼetti, kunoo maleekaan Yihowaa Gibxiitti abjuudhaan Yoseefitti mulʼatee,
“Warri lubbuu mucichaa balleessuu barbaadan waan duʼaniif, kaʼiitii mucichaa fi haadha isaa fudhadhuutii gara biyya Israaʼel dhaqi” jedheen.
Kanaaf, Yoseef kaʼee mucichaa fi haadha mucichaa fudhatee gara biyya Israaʼelitti deebiʼe.
Haa taʼu malee, Arkelaawos bakka Heroodis abbaa isaa biyya Yihudaa bulchuu akka jalqabe waan dhagaʼeef achi dhaquu sodaate. Kana malees, Waaqayyo abjuudhaan akeekkachiisa waan isaaf kenneef, gara Galiilaa deeme.
Wanti raajonni, “Naaziricha jedhamee waamama” jedhanii dubbatan akka raawwatamuufis, gara magaalaa Naazireet jedhamtu dhufee achi jiraachuu jalqabe.
Yesuus barattoota isaa 12n ofitti waamee, hafuurota xuraaʼoo irratti aangoo isaaniif kenne; kanas kan godhe hafuurota xuraaʼoo akka baasan, akkasumas dhukkuba gosa hundumaa fi dhibee gosa hundumaa akka fayyisaniif ture.
Maqaan ergamoota Yesuus 12nii kanatti fufee ibsameera: Inni duraa Simoon isa Pheexiros jedhamee fi obboleessa isaa Indiriyaas; Yaaqoob ilma Zabdeewosii fi obboleessa Yaaqoob Yohaannis;
Filiphoosii fi Bartolomewos; Toomaasii fi Maatewos isa qaraxa sassaabu; Yaaqoob ilma Alfewoos; akkasumas Taadewos;
Simoon isa hinaafticha; akkasumas Yihudaa Asqorotuu isa yeroo booda Yesuusiin dabarsee kenne.
Yesuus namoota 12n kanaaf qajeelfama akkana jedhu kennee isaan erge: “Daandii gara namoota Yihudoota hin taanetti geessu irra hin deeminaa; akkasumas magaalaa warra Samaariyaa kamitti iyyuu hin seeninaa;
kanaa mannaa, gara hoolota mana Israaʼel keessaa badanii qofa dhaqaa.
Yommuu dhaqxanis, ‘Mootummaan samii dhihaateera!’ jedhaa lallabaa.
Warra dhukkubsatan fayyisaa, warra duʼan duʼaa kaasaa, warra dhukkuba nadaayiitiin qabaman fayyisaa, jinniiwwan baasaa. Waan tola fudhattaniif, tola kennaa.
Warqii yookiin meetii yookiin sibiila diimaa sabbata keessanitti hin gudunfatinaa;
yookiin karaadhaaf korojoo nyaataa yookiin uffata lama yookiin kophee yookiin ulee hin qabatinaa; namni hojjetu wanta nyaatu argachuu qaba.
“Magaalaa yookiin ganda kamitti iyyuu yommuu seentan, nama isin simatee ergaa keessan fudhatu barbaadaa; hamma bakka sanaa deemtanittis achuma turaa.
Yommuu mana tokko seentan, namoota mana sanaa nagaa gaafadhaa.
Manichi kan isaaf malu yoo taʼe, nagaan isaaf hawwitan isaaf haa taʼu; manichi kan isaaf hin malle yoo taʼe garuu, nagaan keessan isiniif haa deebiʼu.
Namni tokko illee yoo isin simachuu baate yookiin dubbii keessan yoo dhagaʼuu baate garuu, yeroo mana yookiin magaalaa sanaa baatan awwaara miilla keessanii dhadhaʼadhaa.
Dhuguman isiniin jedha, Guyyaa Murtiitti adaba magaalaa sana irra gaʼu irra, adaba Sodoomii fi Gomoraa irra gaʼutu salphata.
“Kunoo, ani akka hoolota yeeyyii gidduu jiraniitti isin nan erga; kanaaf, akka bofaa of eeggataa, akka gugees garraamii taʼaa.
Namoonni mana murtiitti dabarsanii isin kennu; manneen sagadaa isaanii keessattis isin reebu; kanaaf isaan irraa of eeggadhaa.
Anaaf jettanii bulchitootaa fi mootota duratti ni dhiheeffamtu. Achiis waaʼee koo isaaniifis taʼe namoota addunyaatiif dhugaa baʼuu dandeessu.
Haa taʼu malee, wanti dubbattan saʼaatii sanatti waan isinii kennamuuf, yeroo dabarsanii isin kennan akkamitti yookiin maal dubbanna jettanii hin yaaddaʼinaa.
Kan dubbatu isin qofa miti; hafuura Abbaa keessaniitu karaa keessan dubbata malee.
Kana malees, obboleessi obboleessa isaa, abbaan mucaa isaa duʼaaf dabarsee kenna; ijoolleenis warra isaanii irratti kaʼanii isaan ajjeesisu.
Maqaa kootiif jettanii nama hundumaa biratti kan jibbamtan taatu; garuu namni hanga dhumaatti jabaatee dhaabatu ni fayya.
Magaalaa tokko keessatti yommuu ariʼatama isin irra geessisan, gara magaalaa isa kan biraatti baqadhaa; dhuguman isiniin jedha, hanga Ilmi namaa dhufutti matumaa magaalotaa fi gandoota Israaʼel waliin geessanii hin fixxan.
“Barataan tokko barsiisaa isaa irra, garbichi tokkos gooftaa isaa irra hin caalu.
Barataan tokko akka barsiisaa isaa, garbichi tokkos akka gooftaa isaa yoo taʼe gaʼaa dha. Namoonni, abbaa manichaatiin Biʼeelzebul yoo jedhan, miseensota maatii isaatiin immoo kana caalaa hin jedhanii ree?
Kanaaf isaan hin sodaatinaa; sababiin isaas wanti haguugamee utuu hin mulʼifamin, wanti iccitii taʼee utuu hin beekamin hafu hin jiru.
Wanta ani dukkana keessatti isinitti hime ifa keessatti dubbadhaa; wanta hasaasaan dhageessanis bantii manaa irra dhaabadhaatii lallabaa.
Warra foon ajjeesuu malee lubbuu ajjeesuu hin dandeenye hin sodaatinaa; kanaa mannaa, isa lubbuus taʼe foon Gahaannam keessatti balleessuu dandaʼu sana sodaadhaa.
Simbirroo dimbiixiin lama saantima gatii xinnoo qabdu tokkoon ni gurguramti mitii? Taʼus, isaan keessaa tokko illee utuu Abbaan keessan hin beekin lafa irratti hin kuftu.
Isin garuu rifeensi mataa keessanii tokko illee utuu hin hafin lakkaaʼameera.
Egaa hin sodaatinaa; isin dimbiixota hedduu caalaa gatii guddaa qabdu.
“Kanaaf, nama namoota duratti dhugaa anaaf baʼu hundumaatiif, ani immoo Abbaa koo isa samii duratti dhugaa nan baʼaaf.
Nama namoota duratti na ganu hunda garuu, anis Abbaa koo isa samii duratti isa nan gana.
Lafa irratti nagaa fiduuf kanan dhufe isinitti hin fakkaatin; ani goraadee fiduuf malee nagaa fiduuf hin dhufne.
Ani, ilma abbaa isaa irraa, intala haadha ishii irraa, haadha manaa ilmaas amaatii ishii irraa gargar baasuufan dhufe.
Dhuguma iyyuu, namni tokko miseensonni maatii isaa diinota isatti taʼu.
Namni ana caalaa abbaa yookiin haadha isaa jaallatu anaaf hin malu; namni ana caalaa ilma yookiin intala isaa jaallatus anaaf hin malu.
Namni muka dhiphinaa isaa baatee ana duukaa buʼuuf fedhii hin qabne anaaf hin taʼu.
Namni lubbuu isaa oolfachuu barbaadu hundi, lubbuu isaa ni dhaba; namni anaaf jedhee lubbuu isaa dhabu hundi garuu, lubbuu isaa deebisee ni argata.
“Namni isin simatu anaanis ni simata; namni anaan simatu immoo isa ana erge Sana simata.
Namni, raajii tokko raajii taʼuu isaatiin simatu gatii raajii tokkoo argata; namni nama qajeelaa tokko qajeelaa taʼuu isaatiin simatus gatii nama qajeelaa tokkoo argata.
Dhuguman isinitti hima, namni warra xixinnoo taʼan kana keessaa sababii inni barataa koo taʼeef bishaan qabbanaaʼaa kubbaayyaa tokko isaaf kennu, matumaa gatii isaa hin dhabu.”
Yeroo kanatti Fariisonnii fi Saduuqonni Yesuusiin qoruuf gara isaa dhufanii, samii irraa mallattoo akka isaanitti argisiisu isa gaafatan.
Innis deebisee akkana isaaniin jedhe: “Yommuu dhihu ‘Samiin waan diimateef hin roobu’ jettu;
ganama immoo, ‘Samiin kan diimate taʼus duumessa gurraacha waan qabuuf, ni qorra, bokkaanis ni rooba’ jettu. Isin bifa samii ilaaltanii wanta taʼuuf jiru dubbachuu ni dandeessu; haa taʼu malee, mallattoowwan barichaa ilaaltanii wanta taʼuuf jiru dubbachuu hin dandeessan.
Dhaloonni hamaanii fi ejjaa taʼe yeroo hunda mallattoo barbaada; taʼus mallattoo Yoonaas malee mallattoo kan biraan isaaf hin kennamu.” Sana booda Yesuus isaan dhiisee deeme.
Barattoonni isaa gara galaana gamaatti ceʼan; taʼus daabboo qabachuu irraanfatanii turan.
Yesuusis, “Of eeggadhaa, raacitii Fariisotaa fi Saduuqotaa irraas of eegaa” isaaniin jedhe.
Isaan immoo, “Nuti daabboo waan hin qabanneef akkana nuun jedha” jedhanii walitti dudubbachuu jalqaban.
Yesuusis kana beekee akkana isaaniin jedhe: “Isin yaa warra amantii xinnoo qabdan nana, daabboo hin qabanne jettanii kan walitti dudubbattan maaliifi?
Amma iyyuu yaada isaa hin hubannee? Daabboo shanan sana namoonni 5,000 yommuu nyaatan, guuboon meeqa akka irraa hafe hin yaadattanii?
Yookiin daabboo torban sana namoonni 4,000 yommuu nyaatan, guuboo guguddaan meeqa akka irraa hafe hin yaadattanii?
Ani waaʼee daabboo isinitti dubbachaa akkan hin jirre akkamitti hin hubattan? Egaa raacitii Fariisotaa fi Saduuqotaa irraa of eeggadhaa.”
Yeroo kanatti raacitii daabboo irraa utuu hin taʼiin, barumsa Fariisotaa fi Saduuqotaa irraa akka of eeggatan isaanitti dubbachaa akka jiru hubatan.
Yesuus yommuu gara Filiphoos Qisaariyaa dhufe, “Namoonni Ilma namaatiin eenyu jedhu?” jedhee barattoota isaa gaafate.
Isaanis, “Warri tokko tokko Yohaannis Cuuphaa, kaan Eliyaas, warri kaan immoo Ermiyaas yookiin raajota keessaa tokko dha jedhu” jedhaniin.
Innis, “Isin hoo eenyu anaan jettu?” isaaniin jedhe.
Simoon Pheexiros, “Ati Kiristoos, Ilma Waaqayyo isa jiraataa ti” jedhee deebiseef.
Yeroo kanatti Yesuus, “Yaa Simoon ilma Yoonaas, kana kan siif ibse foonii fi dhiiga utuu hin taʼin, Abbaa koo isa samii waan taʼeef gammadi.
Ani sitti nan hima: Ati Pheexirosi; anis gumii koo qarsaa kana irratti nan ijaara; balbaloonni Awwaalaas isa hin moʼan.
Ani furtuuwwan Mootummaa samii siif nan kenna; wanti ati lafa irratti hiitu hundi samii irratti dursee kan hidhame taʼa; wanti ati lafa irratti hiiktu hundis samii irratti dursee kan hiikame taʼa.”
Achiis, barattoonni isaa inni Kiristoos taʼuu isaa eenyutti iyyuu akka hin himne cimsee isaan ajaje.
Yesuus yeroo sanaa jalqabee, gara Yerusaalem dhaquu akka qabu, maanguddoonni, dura buutonni lubootaa fi barsiisonni seeraa dhiphina guddaa akka isa irra geessisan, akka ajjeefamuu fi guyyaa sadaffaatti duʼaa akka kaafamu barattoota isaatiif ibsuu jalqabe.
Yeroo kanatti Pheexiros kophaatti isa baasee, “Yaa Gooftaa, garaa ofitti hin jabaatin; matumaa wanti kun si irra hin gaʼu” jedhee isatti dheekkamuu jalqabe.
Yesuus garuu isa irraa garagalee Pheexirosiin, “Seexana nana, duuba koo deemi! Ati kan namaa malee kan Waaqayyoo waan hin yaadneef gufuu natti taateetta” jedhe.
Yesuus sana booda barattoota isaatiin akkana jedhe: “Namni ana duukaa buʼuu barbaadu hundi of haa ganu; muka dhiphinaa isaa baatees yeroo hunda ana duukaa haa buʼu.
Namni lubbuu isaa oolfachuu barbaadu hundi ni dhaba; namni anaaf jedhee lubbuu isaa dhabu hundi garuu lubbuu isaa deebisee ni argata.
Namni tokko guutummaa addunyaa kan isaa godhatee lubbuu isaa yoo dhabe maal isa fayyada? Yookiin namni tokko bakka lubbuu isaa maal kennuu dandaʼa?
Ilmi namaa ulfina Abbaa isaatiin maleekota isaa wajjin ni dhufa; achiis nama hundumaatiif akka hojii hojii isaatti gatii isaa isaaf ni kenna.
Dhuguman isiniin jedha, namoota as dhaabatan keessaa jalqaba hanga yeroo Ilmi namaa Mootummaa isaatiin dhufu arganitti matumaa kan hin duune tokko tokko jiru.”
Yesuus namoota hedduu yommuu arge gara gaaraatti ol baʼe; erga taaʼee boodas, barattoonni isaa gara isaa dhufan.
Achiis akkana jedhee isaan barsiisuu jalqabe:
“Warri wantoota hafuuraa dheebotan gammadoo dha; Mootummaan samii kan isaanii ti.
“Warri gaddan gammadoo dha; isaan jajjabina ni argatu.
“Warri garraamiin gammadoo dha; isaan lafa ni dhaalu.
“Warri qajeelummaa beelaʼanii fi dheebotan gammadoo dha; isaan ni quufu.
“Warri gara laafeyyii taʼan gammadoo dha; isaan gara laafina ni argatu.
“Warri garaan isaanii qulqulluu taʼe gammadoo dha; isaan Waaqayyoon ni argu.
“Warri nagaa uuman gammadoo dha; isaan ijoollee Waaqayyoo ni jedhamu.
“Warri qajeelummaadhaaf jedhanii ariʼataman gammadoo dha; Mootummaan samii kan isaanii ti.
“Yommuu namoonni waaʼee kootiif jedhanii isin arrabsan, isin ariʼatanii fi sobaan wanta hamaa hundumaa isin irratti dubbatan gammadaa.
Badhaasni isin samii irratti argattan guddaa waan taʼeef, gammadaa, ililchaas; isaan raajota isin dura turan iyyuu akkanuma ariʼataniiru.
“Isin soogidda lafaa ti; garuu soogiddi yoo miʼaa isaa dhabe, akkamitti miʼaa soogiddummaa isaa deebisee argachuu dandaʼa ree? Sana booda, alatti gatamee miilla namaatiin irra ejjetama malee, waan tokkoof iyyuu hin fayyadu.
“Isin ifa addunyaa ti. Magaalaan gaara gubbaa jirtu tokko dhokachuu hin dandeessu.
Namoonni ibsaa qabsiisanii, warra mana keessa jiran hundatti akka ifuuf baattuu ibsaa irra kaaʼu malee, guuboo jala hin kaaʼan.
Haaluma wal fakkaatuun, namoonni hojii keessan isa gaarii arganii, Abbaa keessan isa samiitiif ulfina akka kennaniif ifni keessan namoota duratti haa ifu.
“Ani Seericha yookiin barumsa Raajotaa diiguu kanan dhufe isinitti hin fakkaatin. Ani diiguuf utuu hin taʼin raawwachuufan dhufe.
Dhuguman isiniin jedha, wanti Seericha keessa jiru hundi ni raawwatama; Seericha keessaa qubee xinnoon tokko yookiin tuqaan tokko utuu hin raawwatamin hafuu mannaa, samii fi lafti utuu darbanii ni salphata.
Kanaaf, namni ajajawwan xixinnoo taʼan kanneen keessaa tokko cabsuu fi warri kaanis akka cabsan barsiisu hundi, Mootummaa samiitti galuuf gaʼumsa hin qabaatu. Namni isaaniin hojii irra oolchuu fi warri kaanis akka hojii irra oolchan barsiisu garuu, Mootummaa samiitti galuuf gaʼumsa qabaata.
Dhuguman isiniin jedha, qajeelummaan keessan kan warra barsiisota seeraa fi Fariisotaa irra hin caalu taanaan, matumaa Mootummaa samiitti hin galtan.
“Warra bara duriitti turaniin, ‘Hin ajjeesin, namni nama ajjeese hundi mana murtiitti itti gaafatama’ akka jedhame dhageessaniittu.
Ani garuu isinitti nan hima: Namni obboleessa isaatti dheekkamuu fi dheekkamsi isaa irraa hin qabbanoofne hundi mana murtiitti itti gaafatama; namni obboleessa isaa dubbii qaanessaadhaan arrabsu hundi Mana Murtii Walii Galaatti itti gaafatama; namni obboleessa isaatiin ‘Gowwaa gatii hin qabne nana!’ jedhu hundi ibidda Gahaanamtu isa eeggata.
“Kanaaf, kennaa kee gara iddoo aarsaatti yeroo fiddu, utuu achi jirtuu obboleessi kee sitti gadduu isaa yoo yaadatte,
kennaa kee iddoo aarsaa duratti dhiisii deemi. Achiis jalqaba obboleessa kee wajjin araarami; sana booda deebiʼiitii kennaa kee dhiheessi.
“Nama si himatee wajjin gara mana murtiitti utuu deemaa jirtuu dafiitii isaa wajjin araarami; taʼuu baannaan namni si himate sun abbaa murtiitti dabarsee si kenna; abbaan murtii sun immoo waardiyyaa mana murtiitti dabarsee si kenna; atis mana hidhaatti galfamta.
Dhuguman sitti hima, saantima ishii dhumaa kaffaltee hanga fixxutti matumaa achii hin baatu.
“‘Hin ejjin’ akka jedhame dhageessaniittu.
Ani garuu isinitti nan hima: Namni saalqunnamtii raawwachuuf fedhiin inni qabu hamma kakaʼutti dubartii tokko ilaaluu isaa itti fufu hundi garaa isaatti ishii wajjin ejja raawwateera.
Iji kee mirgaa yoo si gufachiise of keessaa baasii gati. Guutummaan qaama keetii Gahaannamitti gatamuu mannaa, kutaa qaama kee keessaa tokko dhabuu sii wayya.
Harki kee mirgaas yoo si gufachiise of irraa kutii gati. Guutummaan qaama keetii Gahaannamitti gatamuu mannaa, kutaa qaama kee keessaa tokko dhabuu sii wayya.
“Kana malees, ‘Namni haadha manaa isaa hiiku hundi, ragaa barreeffamaa ishii hiikuu isaa argisiisu haa kennuuf’ jedhameera.
Ani garuu isinitti nan hima: Namni utuu ishiin halalummaa hin raawwatin haadha manaa isaa hiiku hundi, ejja raawwachuuf akka saaxilamtu godha; namni dubartii hiikamte sana fuudhu hundis ejja raawwata.
“Namoota bara durii turaniin, ‘Waadaa Yihowaadhaaf galte raawwadhu malee, waadaa galte raawwachuu hin dhiisin’ akka jedhame dhageessaniittu.
Ani garuu isinitti nan hima: Matumaa hin kakatinaa; samiitti hin kakatinaa, inni teessoo Waaqayyoo ti;
lafattis hin kakatinaa, ishiin ejjeta miilla isaa ti; yookiin Yerusaalemitti hin kakatinaa, ishiin magaalaa Mooticha isa guddaa ti.
Mataa keetiinis hin kakatin, rifeensa tokkittii illee adii yookiin gurraacha gochuu hin dandeessu.
Dubbiin keessan ‘Eeyyee’ yoo taʼe eeyyee haa taʼu, ‘Lakki’ yoo taʼe lakki haa taʼu; kanaan ala kan taʼe kan isa hamaa sanaa ti.
“‘Bakka ijaa ija, bakka ilkaanii ilkaan’ akka jedhame dhageessaniittu.
Ani garuu isiniin nan jedha: Nama hamaa taʼe hin morminaa; kanaa mannaa, nama maddii kee isa mirgaa kabaluuf ati immoo maddii kee isa bitaa itti garagalchi.
Namni tokko gara mana murtiitti geessee uffata kee isa jalaan uffattu fudhachuu yoo barbaade, ati immoo uffata kee isa irratti uffattu kenniif;
namni aangoo qabu kiiloo meetira tokko akka deemtu yoo si dirqisiise, ati immoo kiiloo meetira lama isa duukaa deemi.
Nama si kadhatuuf kenni; nama si irraa liqeeffachuu barbaadus hin dhowwatin.
“‘Michuu kee jaalladhu, diina kee jibbi’ akka jedhame dhageessaniittu.
Ani garuu isiniin nan jedha: Diinota keessan jaallachuu fi warra isin ariʼataniif kadhachuu keessan itti fufaa;
kana yoo gootan ilmaan Abbaa keessan isa samii irraa taʼuu keessan argisiistu; inni aduu isaa namoota hamoo fi namoota gaarii irratti ni baasa; bokkaas qajeelotaa fi jalʼoota irratti ni roobsa.
Isin, warra isin jaallatan qofa yoo jaallattan badhaasa maalii argattu? Warri qaraxa sassaaban iyyuu akkanuma godhu mitii ree?
Obboloota keessan qofa nagaa yoo gaafattan, hojii warra kaanii irra caalu akkamii hojjechaa jirtu? Namoonni saba Waaqayyoo hin taanes akkanuma godhu mitii ree?
Kanaaf, akkuma Abbaa keessan isa samii mudaa hin qabne sanaa, isinis mudaa kan hin qabne taʼaa.
Yeroo sana Heroodis bulchaan koonyaa, wantoota Yesuus hojjete dhagaʼee,
tajaajiltoota isaatiin, “Kun Yohaannis Cuuphaa dha. Inni duʼaa kaʼeera; dinqiiwwan kana hojjechaa kan jirus kanaafi” jedhe.
Heroodis sababii Herodiyaas haadha manaa obboleessa isaa Filiphosiin kan kaʼe, Yohaannisiin qabee hidhuudhaan mana hidhaa akka galu godhee ture.
Sababiin isaas Yohaannis, Heroodisiin, “Ati ishii akka fuutu seerri siif hin heyyamu” jedha ture.
Kanaaf, Heroodis Yohaannisiin ajjeesuu kan barbaadu taʼus, namoonni Yohaannisiin akka raajiitti waan ilaalaniif uummata sana sodaate.
Yeroo guyyaan dhalootaa Heroodis kabajamutti garuu, intalli Herodiyaas keessummoota sana duratti sirbitee guddaa isa gammachiiste;
innis wanta ishiin gaafatte hunda akka ishiidhaaf kennu kakatee waadaa galeef.
Intalattiinis haadha ishiitiin gorfamtee, “Mataa Yohaannis Cuuphaa ammuma saaniitti anaaf kenni” jetteen.
Mootichi yeroo kanatti kan gadde taʼus, sababii kakatee waadaa galee fi keessummoota isaa wajjin maaddiitti dhihaatanii jiraniif jedhee akka ishiidhaaf kennamu ajaje.
Achiis, mana hidhaatti namoota ergee mataa Yohaannis irraa kuchisiise.
Mataa isaas saanii irra kaaʼanii, fidanii intalattiidhaaf kennan; ishiinis haadha ishiitti geessite.
Sana booda barattoonni Yohaannis dhufanii reeffa isaa fuudhanii awwaalan; achiis dhufanii Yesuusitti himan.
Yesuus yeroo kana dhagaʼu, iddoo namni hin jirre tokkotti kophaa isaa taʼuuf achii kaʼee bidiruu yaabbatee deeme. Namoonni sun garuu yeroo kana dhagaʼan, magaalotaa kaʼanii miillaan isa duukaa buʼan.
Yeroo bidiruu sana irraa buʼus, namoota hedduu argee baayʼee isaaniif gadde; dhukkubsattoota isaan gidduu jiranis ni fayyise.
Yeroo dhihu garuu barattoonni isaa gara isaa dhufanii, “Iddoon isaa bakka namni hin jirre dha, saʼaatiin isaas sokkeera; kanaaf namoonni kun gara gandootaa dhaqanii nyaata akka bitatan isaan ergi” jedhaniin.
Yesuus garuu, “Deemuun isaan hin barbaachisu; isinumti wanta isaan nyaatan kennaafii” isaaniin jedhe.
Isaanis, “Daabboo shanii fi qurxummii lama malee homaa hin qabnu” jedhaniin.
Innis, “Isuma as natti fidaa” jedheen.
Achiis namoonni sun marga irra akka tataaʼan isaan ajaje. Daabboo shananii fi qurxummii lamaan sana fuudhee gara samii ilaalaa eebbise; daabboo sana erga caccabsee boodas barattoota isaatti kenne; barattoonni isaas namoota sanaaf kennan.
Hundi isaanii nyaatanii quufan; barattoonnis hambaa harcaʼee hafe guuboo 12 guutuu walitti qaban.
Namoonni nyaatanis, dubartootaa fi ijoollee utuu hin dabalatin dhiirota 5,000 taʼu turan.
Sana booda utuu baayʼee hin turin, utuu inni namoota sana geggeessaa jiruu, barattoonni isaa bidiruu yaabbatanii isa dursanii galaanicha gamatti akka ceʼan ajaje.
Namoota sana erga geggeessee boodas kadhachuudhaaf kophaa isaa gaara tokkotti ol baʼe. Erga dhihee boodas kophaa isaa achuma jira ture.
Yeroo kanatti bidiruun sun qarqara galaanaa irraa hedduu fagaattee kan turte yoo taʼu, qilleensichi gara isaaniitti waan qilleensaʼuuf dambaliin galaanaa baayʼee isaan rakkisa ture.
Yesuus garuu halkan keessaa kutaa isa arfaffaatti galaanicha irra deemaa gara isaanii dhufe.
Barattoonni isaas utuu inni galaana irra deemuu arganii baayʼee waan naʼaniif, “Kun ekeraa dha!” jedhanii sodaadhaan iyyan.
Yesuus garuu yeruma sana, “Hin naʼinaa! Ana dha, hin sodaatinaa” isaaniin jedhe.
Pheexirosis deebisee, “Yaa Gooftaa, si dha yoo taʼe, bishaan irra deemee gara kee akkan dhufu na ajaji” jedheen.
Yesuusis, “Kottu!” jedheen. Kanaaf, Pheexiros bidiricha irraa buʼee bishaan irra deemaa gara Yesuusitti qajeele.
Yeroo obomboleettii sana argu garuu ni sodaate. Yommuu liqimfamuu jalqabus, “Yaa Gooftaa, na oolchi!” jedhee iyye.
Yesuusis battaluma sanatti harka isaa hiixatee isa qabee, “Namicha amantii xinnoo qabdu nana, maaliif shakkite?” jedheen.
Bidiruu erga yaabbatanii booda, obomboleettiin sun ni dhaabate.
Achiis warri bidiruu sana irra turan, “Ati dhuguma Ilma Waaqayyoo ti” jedhanii isaaf sagadan.
Galaanicha gamatti ceʼanii biyya Gensaarexitti buʼan.
Namoonni iddoo sana jiranis inni Yesuus taʼuu isaa yommuu beekan, biyyoota naannoo sana jiran hundatti himan; kanaaf, namoonni warra dhukkubsatan hunda gara isaatti fidan.
Isaan foʼaa fiixee uffata isaa qofa tuquuf illee isa kadhatu turan; warri foʼaa fiixee uffata isaa tuqan hundis guutummaatti ni fayyan.
Sanbatni erga darbee booda guyyaa jalqaba torban sanaatti, Maariyaam Magdalaa fi Maariyaam ishiin kaan awwaalicha ilaaluu dhufan.
Kunoo maleekaan Yihowaa samii irraa waan gad buʼeef kirkirri lafaa guddaan ni taʼe; maleekaan sunis dhufee dhagicha gangalchee irra taaʼe.
Innis bifti isaa akka bakakkaa ni ifa, uffanni isaas akka cabbii adii ture.
Eegdonni sunis baayʼee waan isa sodaataniif, hollatanii akka nama duʼee taʼan.
Maleekaan sun garuu dubartoota sanaan akkana jedhe: “Hin sodaatinaa, Yesuus isa muka irratti fannifamee ture sana barbaadaa akka jirtan ani beeka.
Inni akkuma jedhee ture duʼaa waan kaʼeef amma as hin jiru. Kottaa, bakka reeffi isaa kaaʼamee ture iyyuu ilaalaa.
Kanaaf dafaa dhaqaatii, ‘Inni duʼaa kaʼeera, isin dursee gara Galiilaa ni dhaqa, isin achitti isa ni argitu’ jedhaa barattoota isaatti himaa. Wanta ani isiniin jedhe kana hin irraanfatinaa.”
Kanaaf, dubartoonni sun yeruma sana awwaala yaadannoo sana biraa deemanii, sodaa fi gammachuu guddaadhaan barattoota isaatti himuuf fiigaa deeman.
Yeroo kanatti Yesuus isaanitti dhufee, “Nagaan isiniif haa taʼu!” jedhe. Isaanis isatti dhihaatanii miilla isaa qabatanii isaaf sagadan.
Achiis Yesuus, “Hin sodaatinaa! Gara Galiilaa dhaqanii achitti akka na argan obboloota kootti himaa” isaaniin jedhe.
Dubartoonni kun utuu deemaa jiraniis, eegdonni tokko tokko gara magaalaa dhaqanii wanta taʼe hunda dura buutota lubootaatti himan.
Luboonni kunis maanguddootaa wajjin walitti qabamanii erga mariʼatanii booda, loltoota sanaaf saantima meetii hedduu kennanii
akkana isaaniin jedhan: “‘Barattoonni isaa halkan dhufanii utuu nuti rafaa jirruu reeffa isaa hatan jedhaa.’
Wanti kun gurra bulchaa biyyaa yoo buʼe, nuti dhimma kana isaaf ni ibsina; isin hin yaaddaʼinaa.”
Kanaaf, isaan saantima meetii sana fudhatanii akkuma ajajaman godhan; oduun kunis hanga harʼaatti Yihudoota biratti balʼinaan odeeffama.
Barattoonni isaa 11 garuu, gara gaara Galiilaa Yesuus achitti wal argina isaaniin jedhe sanaa dhaqan.
Yommuu isa arganis isaaf sagadan; tokko tokko garuu isa taʼuu isaa ni shakkan.
Yeroo kanatti Yesuus isaanitti dhihaatee akkana isaaniin jedhe: “Samii irrattis taʼe lafa irratti aangoon hundi anaaf kennameera.
Kanaaf, dhaqaatii maqaa Abbaatiin, maqaa Ilmaa fi maqaa hafuura qulqulluutiin isaan cuuphuudhaan saba hundumaa keessaa namoota barattoota godhaa;
wanta ani isin ajaje hunda akka eeganis isaan barsiisaa. Kunoo, ani hanga dhuma sirna kanaatti guyyaa hundumaa isinii wajjinan jira.”
Yesuus ammas akkana jedhee fakkeenyaan isaanitti dubbate:
“Mootummaan samii, mootii ilma isaatiif cidha gaaʼelaa qopheessee wajjin wal fakkaata.
Mootichi namoota cidha gaaʼelaa sana irratti afeeraman akka waamaniif garboota isaa isaanitti erge; warri afeeraman garuu dhufuu hin barbaadne.
Ammas ‘Warra afeeraman sanaan, “Kunoo, ani cidha qopheesseera; sangoonnii fi horiin koo warri coccoomoon qalamaniiru; wanti hundinuus qophaaʼeera. Kanaaf, gara cidha gaaʼelaatti kottaa” jedhaatii itti himaa’ jedhee garboota kan biraa isaanitti erge.
Isaan garuu afeerrii isaa tuffatanii, inni tokko gara qotiisa isaatti deeme; inni tokko immoo gara daldala isaatti deeme;
warri kaanis garboota isaa qabanii erga isaan salphisanii booda isaan ajjeesan.
“Mootichis akka malee waan aareef, loltoota isaa ergee namoota garboota isaa ajjeesan sana ni ajjeese; magaalaa isaaniis ni gube.
Achiis garboota isaatiin akkana jedhe: ‘Cidhni gaaʼelaa qophaaʼeera; warri afeeraman garuu kan isaaniif hin malle taʼaniiru.
Kanaaf, gara karaa guguddaa magaalattiitti baʼaatii, nama argattan hunda gara cidha gaaʼelaa kanatti waamaa.’
Garboonni sunis akkuma jedhaman karaa guguddaatti baʼanii namoota argatan hunda, isa hamaas isa gaariis walitti qaban; galmi cidhichaas keessummootaan guutame.
“Mootichi keessummoota sana ilaaluu yommuu dhufu garuu, nama uffata cidhaa hin uffanne tokko arge.
Namichaanis, ‘Michuu ko, uffata cidhaa utuu hin uffatin akkamitti ol galte?’ jedheen. Namichis waan dubbatu wallaale.
Yeroo kanatti mootichi tajaajiltoota isaatiin, ‘Harka isaa fi miilla isaa hidhaatii dukkana ala jirutti gad darbadhaa. Achittis ni booʼa, ilkaan isaas ni qara’ jedhe.
“Namoonni afeeraman hedduu dha; kan filataman garuu muraasa.”
Sana booda Fariisonni wanta inni dubbatuun kiyyootti isa galchuuf irratti mariʼachuu dhaqan.
Kanaaf, barattoota isaanii fi garee warra Heroodisiin hordofan gara isaatti erganii akkana jedhan: “Barsiisaa, ati nama dhugaa akka taate, daandii Waaqayyoos dhugaadhaan akka barsiistu, namootas akka wal hin caalchisnee fi fuula namootaa ilaaltee akka hin murteessine beekna.
Kanaaf mee nutti himi, maal sitti fakkaata? Qeesaariif gibira kaffaluun sirrii dha moo sirrii miti?”
Yesuus garuu hammina isaanii beekee akkana isaaniin jedhe: “Fakkeessitoota nana, maaliif na qortu?
Mee saantima gibiraaf kaffalamu sana natti argisiisaa?” Isaanis dinaaree tokko isatti fidan.
Innis, “Fakkiin kunii fi barreeffamni kun kan eenyuu ti?” isaaniin jedhe.
Isaanis, “Kan Qeesaari” jedhan. Innis, “Yoos wanta kan Qeesaar taʼe Qeesaariif, wanta kan Waaqayyoo taʼe immoo Waaqayyoof kennaa” isaaniin jedhe.
Isaanis yommuu kana dhagaʼan, baayʼee dinqisiifatanii isa dhiisanii deeman.
Guyyuma sana, Saduuqonni warri duʼaa kaʼuun hin jiru jedhan, gara isaa dhufanii akkana jedhanii isa gaafatan:
“Barsiisaa, Museen ‘Namni tokko utuu dhala hin godhatin yoo duʼe, obboleessi isaa haadha manaa namicha duʼe sanaa fuudhee, sanyii obboleessa isaa bakka haa buusu’ jedhee ture.
Obbolaan torba nuu wajjin jiraatu turan. Inni jalqabaa niitii fuudhee utuu dhala hin godhatin waan duʼeef, obboleessi isaa dubartittii fuudhe.
Inni lammaffaan, inni sadaffaan, hamma isa torbaffaatti ishii fuudhanii utuu dhala hin godhatin duʼan.
Hunduma isaanii boodas dubartittiin ni duute.
Kanaaf, hundi isaanii ishii fuudhanii waan turaniif, yeroo duʼaa kaʼuutti torban isaanii keessaa haadha manaa isa kamii taati?”
Yesuusis deebisee akkana isaaniin jedhe: “Isin Kitaabota Qulqulluus taʼe humna Waaqayyoo waan hin beekneef ni dogoggortu;
sababiin isaas, yeroo duʼaa kaʼuutti dhiironni hin fuudhan, dubartoonnis hin heeruman; kanaa mannaa akka maleekota samii irraa taʼu.
Duʼaa kaʼuu warra duʼanii ilaalchisee garuu wanta Waaqayyo akkana jedhee isinitti dubbate hin dubbisnee?
Inni, ‘Ani Waaqa Abrahaam, Waaqa Yisihaaqii fi Waaqa Yaaqoobi’ jedheera. Inni Waaqa warra jiranii ti malee, Waaqa warra duʼanii miti.”
Uummanni sun yeroo kana dhagaʼan barumsa isaa baayʼee dinqisiifatan.
Fariisonni, akka Yesuus Saduuqota afaan qabsiise yommuu dhagaʼan walitti qabamanii gara isaa dhufan.
Yeroo kanatti isaan keessaa namni Seericha beeku tokko, isa qoruuf akkana jedhee isa gaafate:
“Barsiisaa, Seericha keessaa ajajni hunda irra caalu isa kami?”
Innis deebisee akkana jedheen: “‘Waaqa kee Yihowaa garaa kee guutuudhaan, lubbuu kee guutuudhaan, sammuu kee guutuudhaan jaalladhu.’
Kun ajaja isa hunda irra caaluu fi isa duraa ti.
Ajajni inni lammataas kanaa wajjin wal fakkaata; innis, ‘Nama akka ofii keetti jaalladhu’ jedha.
Guutummaan Seerichaa fi Raajonni ajaja lamaan kana irratti kan hundaaʼani dha.”
Fariisonni walitti qabamanii utuu jiranii, Yesuus akkana jedhee isaan gaafate:
“Waaʼee Kiristoos maal yaaddu? Inni ilma eenyuu ti?” Isaanis, “Ilma Daawiti” jedhaniin.
Innis akkana jedhee isaan gaafate: “Maarree, Daawit akkamitti hafuuraan geggeeffamee, ‘Gooftaa’ jedhee isa waama?
Daawit, ‘Yihowaan Gooftaa kootiin, “Ani diinota kee miilla kee jala hamman siif godhutti ati mirga koo taaʼi” jedheera’ jedhee dubbateera.
Maarree Daawit Gooftaa jedhee erga isa waamee, akkamitti ilma isaa taʼa?”
Sana booda namni tokko illee deebii isaaf kennuu hin dandeenye; guyyaa sanaa jalqabees namni gaaffii kan biraa isa gaafachuuf ija jabaate hin turre.
Boodas, Fariisonnii fi barsiisonni seeraa tokko tokko Yerusaalemii gara Yesuus dhufanii akkana jedhaniin:
“Barattoonni kee aadaa abbootii durii kan cabsan maaliifi? Fakkeenyaaf, yommuu nyaatatti dhihaatan harka isaanii hin dhiqatan.”
Innis deebisee akkana isaaniin jedhe: “Isin hoo aadaa keessaniif jettanii maaliif ajaja Waaqayyoo cabsitu?
Fakkeenyaaf Waaqayyo, ‘Abbaa keetii fi haadha keetiif ulfina kenni,’ akkasumas ‘Namni abbaa isaa yookiin haadha isaatti wanta hamaa dubbatu haa ajjeefamu’ jedheera.
Isin garuu akkana jettu: ‘Namni abbaa isaatiin yookiin haadha isaatiin, “Wanti ani qabuu fi ittiin si gargaaruu dandaʼu hundi kennaa Waaqayyoof murtaaʼe dha” yoo jedhe,
matumaa abbaa isaatiif ulfina kennuun isa hin barbaachisu.’ Kanaaf, aadaa keessaniif jettanii dubbii Waaqayyoo gatii dhabsiistaniittu.
Fakkeessitoota nana, Isaayyaas waaʼee keessan akkana jedhee sirriitti raajii dubbateera:
‘Sabni kun afaan isaatiin ulfina anaaf kenna, garaan isaa garuu baayʼee ana irraa fagoo dha.
Ajaja namootaa akka dubbii kootti waan barsiisaniif akkanumaan na waaqeffatu.’”
Yeroo kanatti uummata sana ofitti waamee akkana isaaniin jedhe: “Wantoota kana dhaggeeffadhaa, hiika isaas hubadhaa:
Wanta afaan namaa keessaa baʼutu nama xureessa malee, wanti afaan namaa seenu nama hin xureessu.”
Achiis barattoonni isaa dhufanii, “Fariisonni wanta ati dubbatte dhagaʼanii akka gufatan hubatteettaa?” jedhaniin.
Innis deebisee akkana jedheen: “Biqiltuun Abbaan koo inni samii hin dhaabne hundi ni buqqifama.
Waaʼee isaanii dhiisaa. Isaan jaamota, jaamotatti karaa argisiisani dha. Kanaaf, jaamaan jaamaatti karaa yoo argisiise lamaan isaanii iyyuu boolla keessa buʼu.”
Pheexiros deebisee, “Fakkeenyicha nuuf ibsi” jedheen.
Yeroo kanatti Yesuus akkana jedhe: “Isinumti iyyuu hamma yoonaatti hin hubannee?
Wanti gara afaaniitti seenu hundi garaa keessa darbee gara boollaatti akka seenu hin beektanii?
Haa taʼu malee, wantoonni afaan namaa keessaa baʼan hundi garaa keessaa baʼu; nama kan xureessanis wantoota kana dha.
Fakkeenyaaf yaadni hamaan, ajjeechaan, ejji, halalummaan, hanni, sobaan ragaa baʼuunii fi nama arrabsuun garaa keessaa baʼa.
Wantoota kanatu nama xureessa malee, utuu harka hin dhiqatin nyaachuun nama hin xureessu.”
Sana booda, Yesuus bakka sana dhiisee gara naannoo Xiiroosii fi Siidoon dhaqe.
Yeroo kanatti dubartiin biyya Fiinqee tokko dhuftee, “Yaa Gooftaa, yaa Ilma Daawit garaa naa laafi. Intalli koo jinniidhaan qabamtee akka malee dhiphachaa jirti” jettee iyyite.
Inni garuu deebii tokko illee ishiidhaaf hin kennine. Kanaaf, barattoonni isaa dhufanii, “Dubartiin kun nu duukaa buutee iyyaa waan jirtuuf, ishii geggeessi” jedhaniin.
Innis deebisee, “Ani kanan ergame hoolota mana Israaʼelii badaniif malee eenyuuf iyyuu miti” jedhe.
Dubartiin sun garuu gara isaa dhuftee miilla isaatti kuftee, “Yaa Gooftaa, na gargaari” jetteen.
Innis deebisee, “Daabboo ijoollee fuudhanii buchulloota jala buusuun sirrii miti” jedheen.
Ishiinis, “Eeyyee Gooftaa ko, garuu buchulloonni isa maaddii gooftaa isaanii irraa harcaʼe ni nyaatu” jetteen.
Yeroo kanatti Yesuus, “Dubartii nana amantiin kee guddaa dha; akkuma fedha kee siif haa taʼu” jedhee deebiseef. Intalli ishiis saʼaatii sanaa jalqabee ni fayyite.
Yesuus bakka sanaa kaʼee gara qarqara Galaana Galiilaa dhufe; gara gaaraatti ol baʼees achi taaʼe.
Sana booda namoonni hedduun warra naafatan, warra lamshaaʼan, warra qaro dhabeeyyii, warra arrabni isaanii hidhamee fi warra dhukkuba garaa garaatiin qabaman gara isaatti fidanii miilla isaa jala kaaʼan; innis isaan fayyise.
Namoonni hedduun sunis, warri arrabni isaanii hidhame yeroo dubbatan, warri lamshaaʼan yeroo fayyan, warri naafatan yeroo deeman, warri qaro dhabeeyyiinis yeroo ilaalan arganii dinqisiifatan; Waaqa Israaʼeliinis ni galateeffatan.
Yesuus garuu barattoota isaa ofitti waamee akkana isaaniin jedhe: “Namoonni kun guyyaa sadii guutuu anaa wajjin turaniiru; wanta nyaatanis waan hin qabneef ani isaaniif nan gadda. Dadhabanii karaa irratti akka hin kukkufneef ani hagabuu isaanii isaan erguu hin barbaadu.”
Barattoonni isaa garuu, “Iddoo namni hin jirre kanaa, nyaata nama kana hunda quubsu eessaa arganna?” jedhaniin.
Yeroo kanatti Yesuus, “Daabboo meeqa qabdu?” isaaniin jedhe. Isaanis, “Daabboo torbaa fi qurxummii xixinnoo muraasa” jedhaniin.
Innis, namoonni sun lafa irra akka tataaʼan ajajee,
daabboo torbaa fi qurxummii sana fuudhee erga galateeffatee booda, daabboo sana caccabsee barattoota isaatti kenne; barattoonni isaas namoota sanaaf kennan.
Hundi isaanii nyaatanii quufan; achiis hambaa harcaʼee hafe guuboo guguddaa torba guutuu walitti qaban.
Warri nyaatanis dubartootaa fi ijoollee utuu hin dabalatin dhiirota 4,000 turan.
Dhuma irrattis namoota sana erga geggeessee booda, bidiruu yaabbatee gara naannoo Magadaan dhufe.
Sana booda Yesuus Diyaabilosiin akka qoramuuf hafuuraan gara lafa onaatti geeffame.
Guyyaa 40 fi halkan 40 erga soomee booda ni beelaʼe.
Diyaabilos isa qoruuf itti dhihaatee, “Ilma Waaqayyoo yoo taate, dhagoonni kun daabboo akka taʼan ajaji” jedheen.
Yesuus garuu, “‘Namni dubbii afaan Yihowaa keessaa baʼu hundumaatiin malee, nyaata qofaadhaan jiraachuu hin dandaʼu’ kan jedhu barreeffameera” jedhee deebiseef.
Achiis Diyaabilos gara magaalaa qulqulluutti isa geessuudhaan fiixee gamoo mana qulqullummaa irra isa dhaabachiisee,
“‘Waaqayyo maleekota isaa siif ni ajaja,’ akkasumas, ‘Isaan miilli kee dhagaatti akka hin rukutamneef harka isaanii irratti si baatu’ jedhamee waan barreeffameef, Ilma Waaqayyoo yoo taate mee gad of darbadhu” jedheen.
Yesuusis deebisee, “‘Waaqa kee Yihowaa hin qorin’ kan jedhus barreeffameera” jedheen.
Ammas Diyaabilos gaara baayʼee dheeraa tokko irra ol isa baasee mootummoota addunyaa hundumaa fi ulfina isaanii isatti argisiise.
Achiis, “Siʼa tokko qofa kuftee yoo na waaqeffatte wantoota kana hunda siif nan kenna” jedheen.
Yeroo kanatti Yesuus, “Seexana nana na duraa deemi! ‘Waaqa kee Yihowaa waaqeffadhu; isa qofaadhaaf tajaajila qulqulluu dhiheessi’ kan jedhu barreeffameera” jedheen.
Achiis Diyaabilos isa dhiisee deeme; maleekonni Waaqayyoos dhufanii isa tajaajiluu jalqaban.
Yesuus, Yohaannis akka hidhame yeroo dhagaʼu gara Galiilaatti deebiʼe.
Magaalaa Naazireetii erga baʼee booda, Qifirnaahom ishii koonyaawwan Zaabiloonii fi Niftaaleem keessa qarqara galaanaatti argamtu dhaqee achi jiraachuu jalqabe.
Kunis kan taʼe, wanti karaa Isaayyaas raajichaa akkana jedhamee dubbatame akka raawwatamuufi:
“Isin biyyoonni Zaabiloonii fi Niftaalem warri Yordaanos gamaa fi daandii gara galaanichaatti geessu irratti argamtan, akkasumas Galiilaa saboota Yihudoota hin taane nana!
Sabni dukkana keessa jiraatu ifa guddaa arge; warra gaaddisa duʼaa keessa jiraataniifis ifni ni baʼe.”
Yeroo sanaa jalqabee Yesuus, “Mootummaan samii waan dhihaateef yaada geddaradhaa” jedhee lallabuu jalqabe.
Galaana Galiilaa bira utuu deemaa jiruu, obbolaa lamaan Simoon isa Pheexiros jedhamuu fi obboleessa isaa Indiriyaasiin utuu isaan kiyyoo isaanii galaanatti darbatanii arge. Namoonni kun qurxummii kan qaban turan.
Achiis, “Kottaa na duukaa buʼaa; ani immoo namoota kan qabdan isin nan godha” isaaniin jedhe.
Isaanis battaluma sanatti kiyyoowwan isaanii dhiisanii isa duukaa buʼan.
Bakka sanaa yeroo adeemus, obbolaa lamaan Yaaqoob ilma Zabdeewosii fi obboleessa isaa Yohaannisiin arge. Isaan abbaa isaanii Zabdeewosii wajjin bidiruu irra taaʼanii kiyyoowwan isaanii utuu suphanii isaan waame.
Isaanis battaluma sanatti bidiruu sanaa fi abbaa isaanii dhiisanii isa duukaa buʼan.
Achiis manneen sagadaa isaanii keessatti barsiisaa, misiraachoo Mootummichaa lallabaa, akkasumas dhukkuba gosa hundumaa fi dhibee gosa hundumaa namoonni sun qaban fayyisaa guutummaa biyya Galiilaa keessa naannaʼe.
Oduun waaʼee isaa dubbatamus guutummaa Sooriyaa keessatti babalʼate; isaanis namoota dhukkubaa fi waraansa adda addaatiin dhiphatan, warra jinniidhaan qabaman, warra gaggabdoo qabanii fi warra lamshaaʼan hunda gara isaatti fidan; innis isaan fayyise.
Kanaan kan kaʼes, namoonni Galiilaa, Dikaappoolis, Yerusaalem, Yihudaa fi warri Yordaanos gamatti argaman hedduun isa duukaa buʼan.
“Mootummaan samii abbaa maasii wayinii, namoota maasii wayinii isaa irratti hojjetan qacaruuf ganama obboroo baʼee wajjin wal fakkaata.
Innis hojjettoota sanaaf guyyaatti dinaaree tokko tokko kaffaluuf walii galee gara maasii wayinii isaatti isaan erge.
Gara saʼaatii sadiittis gad baʼee, namoota hojii malee bakka gabaa dhadhaabatan kan biraa arge;
isaaniinis, ‘Isinis gara maasii wayinii koo dhaqaa, gatii sirrii taʼe isiniif nan kaffala’ jedheen.
Kanaaf, isaanis kaʼanii dhaqan. Ammas gara saʼaatii jaʼaa, achiis gara saʼaatii sagalii baʼee akkasuma godhe.
Dhuma irrattis gara saʼaatii 11tti gad baʼee namoota naannoo sana dhadhaabatan kan biraa argee, ‘Guyyaa guutuu hojii malee maaliif as dhaabataa ooltan?’ jedhee isaan gaafate.
Isaanis, ‘Nama nu qacaru waan dhabneefi’ jedhanii deebisaniif. Innis, ‘Isinis gara maasii wayinii koo dhaqaa’ isaaniin jedhe.
“Yommuu dhihus abbaan maasichaa nama isaan hojjechiisu sanaan, ‘Hojjettoota waami; achiis isa dhuma irratti qacarame irraa jalqabiitii hamma isa dura qacarameetti miindaa isaanii kaffaliif’ jedheen.
Namoonni saʼaatii 11tti qacaraman dhufanii hundi isaanii dinaaree tokko tokko fudhatan.
Kanaaf, warri dura qacaraman yommuu dhufan kana caalaa kan argatan isaanitti fakkaatee ture; garuu isaaniifis dinaaree tokko tokkotu kaffalame.
Yommuu miindaa isaanii fudhatan garuu, abbaa maasii wayinichaatti gungumuu jalqaban;
‘Namoonni dhuma irratti dhufan kun saʼaatii tokkittii hojjetan; ati garuu nu warra aduu saafaa keessa guyyaa guutuu dadhabaa oollee wajjin wal isaan qixxeessite!’ jedhan.
Inni garuu isaan keessaa isa tokkoof akkana jedhee deebise: ‘Michuu ko, ani waanan si miidhe hin qabu. Ati dinaaree tokkoon anaa wajjin walii galtee hin turree?
Kanaaf, miindaa kee fudhadhuu deemi. Ani namicha dhuma irratti dhufe kanaaf hammuman siif kenne isaafis kennuu nan barbaada.
Qarshii kootiin wantan barbaade gochuuf mirga hin qabuu? Moo ani nama gaarii waanan taʼeef iji kee hinaafe?’
Akka kanaan, warri boodaa warra duraa taʼu; warri duraas warra boodaa taʼu.”
Gara Yerusaalemitti utuu ol baʼaa jiranii, Yesuus barattoota isaa 12n kophaatti baasee karaa irratti akkana isaaniin jedhe:
“Amma gara Yerusaalemitti ol baʼaa jirra; Ilmi namaas dura buutota lubootaa fi barsiisota seeraatti dabarfamee kennama. Isaanis duʼa isatti murteessu.
Akka isatti qoosan, akka isa garafanii fi muka irratti akka isa fannisaniif warra Yihudoota hin taanetti dabarsanii isa kennu; innis guyyaa sadaffaatti duʼaa ni kaafama.”
Achiis haati manaa Zabdewoos ilmaan ishii wajjin gara isaa dhuftee, miilla isaatti kuftee wanta tokko isa kadhatte.
Innis, “Maal barbaadde?” ishiidhaan jedhe. Ishiinis deebistee, “Ilmaan koo kun lamaan Mootummaa kee keessatti inni tokko karaa mirga kee, inni tokko immoo karaa bitaa kee akka taaʼan naa godhi” jetteen.
Yesuusis ijoollee kanaan, “Wanta kadhattan hin beektan. Xoofoo ani dhuguuf jedhu dhuguu dandeessuu?” jedheen. Isaanis, “Eeyyee, ni dandeenya” jedhaniin.
Innis, “Xoofoo koo illee ni dhugdu; karaa mirga koo fi karaa bitaa koo taaʼuun garuu, warra Abbaan koo isaaniif qopheesseef kan kennamu malee wanta ani kennu miti” isaaniin jedhe.
Barattoonni kurnan yommuu kana dhagaʼan obbolaa lamaan kanatti dheekkaman.
Yesuus garuu ofitti isaan waamee akkana jedhe: “Bulchitoonni sabootaa gooftaa akka isaan irratti taʼan, namoonni guguddoota jedhamanis aangoo isaanii akka isaanitti argisiifatan beektu.
Isin gidduutti garuu akkana taʼuu hin qabu; kanaa mannaa isin keessaa guddaa taʼuu kan barbaadu hundi, tajaajilaa keessan haa taʼu;
isin keessaa namni dura taʼuu barbaadu hundi garbicha keessan haa taʼu.
Ilmi namaa warra kaan tajaajiluu fi lubbuu isaa namoota hedduudhaaf furii godhee kennuuf dhufe malee, akka isa tajaajilaniif hin dhufne.”
Yesuusii fi barattoonni isaa yommuu Yerikoodhaa baʼanii deeman namoonni hedduun isa duukaa buʼan.
Yeroo kanatti namoonni qaro dhabeeyyii taʼanii fi karaa qarqara taaʼan lama Yesuus achiin darbaa akka jiru dhagaʼanii, “Yaa Gooftaa, yaa Ilma Daawit garaa nuu laafi!” jedhanii iyyan.
Haa taʼu malee, namoonni hedduun sun isaanitti dheekkamanii akka callisan itti himan; isaan garuu, “Yaa Gooftaa, yaa Ilma Daawit garaa nuu laafi!” jedhanii ittuma caalchisanii iyyan.
Kanaaf Yesuus dhaabatee isaan waamee, “Maal akkan isiniif godhu barbaaddu?” jedhe.
Isaanis, “Yaa Gooftaa ija keenya nuu bani” jedhaniin.
Yesuusis isaaniif gaddee ija isaanii qaqqabe; agartuun isaaniis battaluma sanatti isaaniif deebiʼe; isaanis isa duukaa buʼan.
Yeroo tokko Yesuus guyyaa Sanbataatti maasii midhaanii keessa darbaa ture. Barattoonni isaas waan beelaʼaniif asheeta ciranii nyaachuu jalqaban.
Fariisonni kana yeroo argan, “Ilaa, barattoonni kee wanta guyyaa Sanbataatti seeraan dhorkame hojjechaa jiru” jedhaniin.
Innis akkana isaaniin jedhe: “Daawit, innii fi namoonni isaa wajjin turan yeroo beelaʼan maal akka godhe hin dubbisnee?
Inni mana Waaqayyoo keessa seenee daabboo Waaqayyo duratti dhihaatu isa luboota qofa malee, innis taʼe namoonni isaa wajjin jiran nyaachuun isaaniif hin heyyamamne nyaatanii hin turree?
Yookiin luboonni guyyaa Sanbataatti mana qulqullummaa keessatti hojii kan hojjetan taʼus, seera akka cabsanitti akka hin ilaalamne Seericha keessatti hin dubbisnee?
Ani garuu isinitti nan hima, mana qulqullummaa irra kan caalu as jira.
Haa taʼu malee, ‘Ani aarsaa utuu hin taʼin gara laafina nan barbaada’ inni jedhu, maal jechuu akka taʼe utuu hubattaniittu taʼee namoota cubbuu hin qabnetti hin murteessitan turtan.
Sababiin isaas Ilmi namaa Gooftaa Sanbataa ti.”
Yesuus bakka sanaa deemee mana sagadaa isaanii yommuu seenu,
namni harki isaa lamshaaʼe tokko achi jira ture. Kanaaf, isaan wanta ittiin isa himatan argachuuf, “Guyyaa Sanbataatti fayyisuun seeraan heyyamameeraa?” jedhanii isa gaafatan.
Innis akkana isaaniin jedhe: “Isin keessaa namni hoolaa tokko qabu yoo jiraatee fi hoolaan isaa guyyaa Sanbataatti yoo boolla keessa buute harkisee achi keessaa kan hin baasne jiraa?
Maarree namni tokko hoolaa irra guddaa hin caaluu? Kanaaf, guyyaa Sanbataatti wanta gaarii gochuun heyyamameera.”
Achiis namicha lamshaaʼe sanaan, “Harka kee diriirsi” jedheen. Namichis harka isaa diriirse; harki isaa sunis akkuma harka isaa isa tokkoo fayyaa taʼe.
Fariisonni garuu gad baʼanii akkamitti akka isa ajjeesan mariʼatan.
Yesuusis kana hubatee, iddoo sanaa deeme. Namoonni hedduunis kan isa duukaa buʼan yoo taʼu, innis hunda isaanii ni fayyise;
haa taʼu malee, Yesuus isaan eenyummaa isaa akka hin beeksisne cimsee isaan ajaja ture;
kanas kan godhe, wanta karaa Isaayyaas raajichaa akkana jechuudhaan dubbatame raawwachuufi:
“Tajaajilaan koo inni ani filadhe, inni ani jaalladhu, inni ani itti gammadu isa kana! Ani hafuura koo isa irra nan kaaʼa; inni haqni maal akka taʼe sabootaaf ifa godha.
Inni hin falmu yookiin hin caraanu yookiin eenyu illee daandii guguddaa irratti sagalee isaa hin dhagaʼu.
Inni hanga haqni akka moʼu godhutti, shomboqqoo buruqfame hin cabsu; foʼaa ibsaa aarus hin dhaamsu.
Dhuguma iyyuu, saboonni maqaa isaatiin abdii qabaatu.”
Achiis nama jinniidhaan qabame, qaro dhabeessa taʼee fi arrabni isaa hidhame tokko gara isaa fidan, innis isa fayyise; namichi arrabni isaa hidhame sunis dubbachuu fi ilaaluu dandaʼe.
Kanaan kan kaʼes, namoonni achi jiran hundi dinqisiifatanii, “Namni kun tarii Ilma Daawit taʼinnaa laata?” jedhan.
Fariisonni garuu yommuu kana dhagaʼan, “Namni kun mootii jinniiwwanii Biʼeelzebuliin yoo taʼe malee, jinniiwwan hin baasu” jedhan.
Yesuusis yaada isaanii kana beekee akkana isaaniin jedhe: “Mootummaan wal qoqqoodu hundinuu ni bada; magaalaan yookiin manni wal qoqqoodu hundinuus jabaatee hin dhaabatu.
Haaluma wal fakkaatuun, Seexanni Seexana kan baasu yoo taʼe, wal qoqqoodeera jechuu dha; maarree mootummaan isaa akkamitti jabaatee dhaabachuu dandaʼa?
Kana malees, ani Biʼeelzebuliin jinniiwwan kanan baasu yoo taʼe, ilmaan keessan hoo humna eenyuutiin isaan baasu? Isaan kan isinitti murteessan kanaafi.
Ani garuu jinniiwwan kanan baasu hafuura Waaqayyootiin yoo taʼe, Mootummaan Waaqayyoo utuu isin hin beekin isinitti dhufeera jechuu dha.
Yookiin namni tokko, nama humna guddaa qabu tokko jalqaba utuu hin hidhin akkamitti mana isaa seenee qabeenya isaa saamuu dandaʼa? Mana namichaa saamuu kan dandaʼu akkana yoo godhe qofa dha.
Namni na cinaa hin dhaabanne hundi na morma; namni anaa wajjin walitti hin qabne hundi ni bittinneessa.
“Kanaaf ani isinitti nan hima, cubbuun namoonni hojjetanii fi arrabsoon isaan dubbatan hundi isaaniif ni dhiifama; namni hafuura qulqulluu arrabsu garuu dhiifama hin argatu.
Fakkeenyaaf, namni Ilma namaa irratti dubbii hamaa dubbatu hundi dhiifama ni argata; namni hafuura qulqulluu irratti dubbii hamaa dubbatu garuu sirna ammaa kanattis taʼe, sirna isa dhufu keessatti dhiifama hin argatu.
“Mukti tokko firii isaatiin waan beekamuuf, muka gaarii yoo dhaabdan firii gaarii argattu yookiin muka gadhee yoo dhaabdan firii gadhee argattu.
Isin yaa ijoollee buutii nana, hamoota taatanii utuu jirtanii akkamitti wanta gaarii dubbachuu dandeessu? Afaan wanta garaa keessa guute dubbata.
Namni gaariin wanta gaarii kuufate keessaa wantoota gaggaarii gad baasa; namni hamaanis wanta gadhee kuufate keessaa wantoota gaggadhee gad baasa.
Ani isinitti nan hima, namoonni wanta gadhee dubbatan hundumaatiif Guyyaa Murtiitti itti gaafatamu;
sababiin isaas, dubbii keetiin qajeelaa jedhamta; akkasumas dubbii keetiin sitti murteeffama.”
Achiis barsiisonni seeraa fi Fariisonni tokko tokko deebisanii, “Yaa Barsiisaa, mallattoo akka nutti argisiistu barbaadna” jedhaniin.
Innis deebisee akkana isaaniin jedhe: “Dhaloonni hamaanii fi ejjaa taʼe yeroo hunda mallattoo ilaaluu barbaada; taʼus mallattoo Yoonaas raajichaa malee mallattoon kan biraan isaaf hin kennamu.
Akkuma Yoonaas garaa qurxummii guddaa keessa guyyaa sadii fi halkan sadii ture, Ilmi namaas garaa lafaa keessa guyyaa sadii fi halkan sadii ni tura.
Namoonni Nanawwee lallaba Yoonaas dhagaʼanii yaada waan geddarataniif, guyyaa murtii sanatti dhaloota kanaa wajjin kaʼanii itti murteessu. Haa taʼu malee, kunoo Yoonaas irra kan caalu as jira.
Mootuun kibbaa ogummaa Solomoon dhagaʼuuf andaara lafaatii kaatee waan dhufteef, guyyaa murtii sanatti dhaloota kanaa wajjin kaatee itti murteessiti. Haa taʼu malee, kunoo Solomoon irra kan caalu as jira.
“Hafuurri xuraaʼaan nama tokko keessaa yommuu baʼu, bakka itti boqotu barbaacha lafa bishaan hin qabne keessa joora; garuu iddoo itti boqotu hin argatu.
Achiis, ‘Gara mana koo isan keessaa baʼetti nan deebiʼa’ jedha; yommuu deebiʼee dhufus manichi duwwaa, qulqulluu fi miidhagaa taʼee argata.
Sana booda, dhaqee hafuurota isa caalaa hamoo taʼan kan biraa torba fudhatee dhufa, isaanis itti galanii achi jiraatu; haalli namicha sanaa inni gara boodaa isa duraa caalaa gadhee taʼa. Dhaloota hamaa kana irras waanuma akkanaatu gaʼa.”
Utuu inni namootatti dubbachaa jiruu, haati isaa fi obboloonni isaa isaa wajjin haasaʼuu barbaadanii ala dhaabatu turan.
Kanaaf namni tokko, “Kunoo, haati kee fi obboloonni kee sii wajjin haasaʼuu barbaadanii ala dhaabatanii jiru” jedheen.
Yesuus deebisee namichaan, “Haati koo eenyu? Obboloonni koo hoo eenyu faʼi?” jedhe.
Achiis harka isaa gara barattoota isaatti diriirsee akkana jedhe: “Kunoo, haati koo fi obboloonni koo warra kana!
Namni fedhii Abbaa koo isa samii irraa raawwatu hundi, anaaf obboleessa koo, obboleettii koo fi haadha koo ti.”
Yeroo sanatti barattoonni gara Yesuusitti dhihaatanii, “Mootummaa samii keessatti hundumaa irra kan caalu eenyu?” jedhanii isa gaafatan.
Kanaaf, Yesuus mucaa xinnoo tokko waamee gidduu isaanii dhaabee
akkana jedhe: “Dhuguman isiniin jedha, deebitanii akka ijoollee yoo taatan malee matumaa Mootummaa samiitti hin galtan.
Kanaaf, namni akka mucaa xinnoo kanaatti gad of qabu, Mootummaa samii keessatti hunda kan caalu taʼa;
namni mucaa xinnoo akkanaa maqaa kootiin simatu, anaanis ni simata.
Haa taʼu malee, namni warra xixinnoo anatti amanan kana keessaa tokko gufachiisu hundi, dhagaan daakuu morma isaatti hidhamee galaanaan yoo liqimfame isaaf wayya.
“Addunyaan kun namoonni akka gufatan waan godhuuf isaaf wayyoo! Wanti gufachiisu akka dhufu beekamaa dha; nama karaa isaa warri kaan akka gufatan godhuuf garuu wayyoo!
Kanaaf, harki kee yookiin miilli kee yoo si gufachiise of irraa kutii gati. Harka lama yookiin miilla lama qabaattee ibidda bara baraatti gatamuu mannaa, qaamni kee hirʼatee yookiin naafa taatee jireenya argachuu sii wayya.
Akkasumas, iji kee yoo si gufachiise of keessaa baasii gati. Ija lama qabaattee ibidda Gahaannamitti gatamuu mannaa, ija tokko qabaattee jireenya argachuu sii wayya.
Dhuguman isiniin jedha, maleekonni isaanii warri samii keessa jiran yeroo hunda fuula Abbaa koo isa samii waan ilaalaniif, warra xixinnoo kana keessaa isa tokko akka hin tuffanne of eeggadhaa.
“Maal isinitti fakkaata? Namni tokko hoolota 100 yoo qabaatee fi isaan keessaa hoolaan tokko yoo jalaa badde, hoolota 99 sana gaara irratti dhiisee ishii jalaa badde sana barbaacha hin deemuu?
Dhuguman isiniin jedha, yoo ishii argate hoolota 99n warra hin badne sana caalaa ishiitti guddaa gammada.
Haaluma wal fakkaatuun, Abbaan koo inni samii warra xixinnoo kana keessaa tokko illee akka badu hin barbaadu.
“Kana malees, obboleessi kee cubbuu yoo si irratti hojjete dhaqiitii bakka atii fi inni qofti jirtanitti dogoggora isaa ifatti itti himi. Yoo si dhaggeeffate, obboleessa kee deebistee argatte jechuu dha.
Yoo si dhaggeeffachuu dide garuu, wanti hundinuu ragoota lama yookiin sadiin waan mirkaneeffamuuf, nama tokko yookiin nama lama fudhadhuu dhaqi.
Isaaniin dhaggeeffachuu yoo dide immoo gumiitti himi. Gumichas dhaggeeffachuu yoo dide, akka nama Waaqayyotti hin amannee fi akka nama qaraxa sassaabuutti isa ilaali.
“Dhuguman isiniin jedha, wanti isin lafa irratti hiitan hundi dursee samii irratti hidhameera; wanti isin lafa irratti hiiktan hundi dursee samii irratti hiikameera.
Ammas dhuguman isinitti hima, isin keessaa namni lama walii galtanii wanta barbaachisaa tokko yoo kadhattan, Abbaan koo inni samii isiniif ni godha.
Sababiin isaas lama yookiin sadii taʼanii bakka maqaa kootiin walitti qabamanitti, ani isaan gidduutti nan argama.”
Achiis Pheexiros dhufee, “Yaa Gooftaa, obboleessi koo cubbuu yoo na irratti hojjete siʼa meeqa dhiifama isaaf godhu? Siʼa torbaa?” jedhee Yesuusiin gaafate.
Yesuusis akkana jedheen: “Dhuguman siin jedha, siʼa 77 malee, siʼa torba qofa miti.
“Kanaan kan kaʼes, Mootummaan samii mootii liqii garboota isaa irraa qabu sassaabbachuu barbaadee wajjin wal fakkaata.
Yommuu isaan irraa sassaabuu jalqabus, nama taalaantii 10,000 isa irraa liqeeffate tokko gara isaatti fidan.
Haa taʼu malee, namichi liqii isa irra jiru wanta ittiin kaffalu waan hin qabneef gooftaan isaa, inni, haati manaa isaa, ijoolleen isaa fi wanti inni qabu hundi gurguramanii liqichi akka kaffalamu ajaje.
Yeroo kanatti, garbichi sun miilla isaatti kufee, ‘Maaloo anaaf obsi; wanta ana irra jiru hunda siif nan kaffala’ jedhee isa kadhate.
Gooftaan garbicha sanaas gara laafinaan kakaʼee isa gadhiise; liqii isa irraa qabus ni dhiiseef.
Garbichi sun garuu yommuu achii baʼee deemu, nama akka isaa garbicha taʼee fi dinaaree 100 isa irraa liqeeffate argate; achiis hudhee isa qabee, ‘Liqii ani si irraa qabu hunda naa kaffali’ jedheen.
Kanaaf, garbichi akka isaa sunis miilla isaatti kufee, ‘Maaloo anaaf obsi, siif nan kaffala’ jedhee isa kadhachuu jalqabe.
Inni garuu tole hin jenne; kanaa mannaa hanga garbichi sun liqii isa irra jiru kaffalutti mana hidhaa akka galu godhe.
Namoonni akkuma isaa garboota taʼan wanta taʼe kana yommuu argan baayʼee gaddan; achiis gara gooftaa isaanii dhaqanii wanta taʼe hunda itti himan.
Yeroo kanatti gooftaan isaa ofitti isa waamsisee akkana jedheen: ‘Garbicha hamaa nana, ati waan na kadhatteef liqii si irra jiru hunda sii dhiiseera.
Maarree akkuma ani garaa sii laafe, ati immoo nama akkuma kee garbicha taʼe kanaaf garaa laafuu hin qabdu turtee?’
Achiis gooftaan isaa baayʼee dheekkamee, hanga inni liqii isa irra jiru hunda kaffalee fixutti waardiyyoota mana hidhaatti isa kenne.
Isinis, tokkoon tokkoon keessan obboleessa keessaniif garaadhaa dhiifama hin gootan taanaan, Abbaan koo inni samii akkanuma isin irratti godha.”
Sana booda Yesuus akkana jechuudhaan uummatichaa fi barattoota isaatti dubbate:
“Barsiisonni seeraa fi Fariisonni barcuma Musee irra of kaaʼaniiru.
Kanaaf wanta isaan isinitti himan hunda hojii irra oolchaa, akkasumas eegaa; garuu isaan wanta dubbatan hojii irra waan hin oolchineef, akka isaan godhan hin godhinaa.
Isaan baʼaa ulfaataa hidhanii gatiittii namootaa irra kaaʼu; ofii isaaniitiif garuu quba isaaniitiin tuquu illee hin barbaadan.
Wanta hojjetan hunda namootatti of argisiisuuf hojjetu; kudhaama guguddaa kaaʼatu; foʼaa fiixee uffata isaaniis ni dheereffatu.
Afeerraa irbaataa irratti bakka filatamaa taaʼuu, mana sagadaa keessattis fuuldura taaʼuu jaallatu.
Iddoo gabaatti nagaa gaafatamuu fi ‘Rabbii’ jedhamanii waamamuu barbaadu.
Isin garuu Barsiisaan keessan tokko qofa waan taʼeef, ‘Rabbii’ jedhamtanii hin waamaminaa; isin hundi keessan obbolaa dha.
Kana malees Abbaan keessan tokkicha isa samii qofa waan taʼeef, lafa irratti eenyuun iyyuu ‘abbaa’ jettanii hin waaminaa.
Geggeessaan keessanis tokko, innis Kiristoos qofa waan taʼeef, ‘geggeessaa’ jedhamtanii hin waamaminaa.
Garuu inni hunda keessan irra caalu tajaajilaa keessan haa taʼu.
Namni ol ol of qabu hundi gad ni deebisama; namni gad of qabu hundi garuu ol ol ni qabama.
“Barsiisota seeraa fi Fariisota fakkeessitoota nana isiniif wayyoo! Isin balbala Mootummaa samii namootatti cuftu; ofii keessanii itti hin galtan, warra itti galuu dhufanis ni dhowwitu!
“Barsiisota seeraa fi Fariisota fakkeessitoota nana isiniif wayyoo! Isin namni tokko amantii Yihudii akka fudhatu gochuuf galaanaa fi lafa gogaa irra joortu; namichi yommuu amanticha fudhatus isin caalaa dachaa lama nama Gahaannamiif malu akka taʼu isa gootu.
“Isin jaamota jaamotatti karaa argisiistan nana isiniif wayyoo! Isin ‘Namni tokko mana qulqullummaatiin yoo kakate homaa miti; warqii mana qulqullummaa keessa jiruun yoo kakate garuu waadaa isaa raawwachuuf dirqamni isa irra jira’ jettu.
Gowwootaa fi jaamota nana! Warqii sana moo mana qulqullummaa isa warqii sana qulqulleessetu caala?
Kana malees, ‘Namni tokko iddoo aarsaatiin yoo kakate homaa miti; kennaa iddoo aarsaa irra jiruun yoo kakate garuu, waadaa isaa raawwachuuf dirqamni isa irra jira’ jettu.
Jaamota nana! Kennaa sana moo iddoo aarsaa isa kennaa sana qulqulleessetu caala?
Kanaaf, namni iddoo aarsaatiin kakatu hundi, iddoo aarsaa sanaa fi wantoota isa irra jiran hundaan kakata;
namni mana qulqullummaatiin kakatu hundi, mana qulqullummaa sanaa fi isa achi jiraatu Sanaan kakata;
akkasumas namni samiidhaan kakatu hundi, teessoo Waaqayyoo fi Isa teessoo sana irra taaʼuun kakata.
“Barsiisota seeraa fi Fariisota fakkeessitoota nana isiniif wayyoo! Isin kefoo, inchilaalaa fi dimbilaala harka kudhan keessaa harka tokko ni kennitu; garuu wantoota guguddaa Seericha keessatti ibsaman, jechuunis haqa, gara laafinaa fi amanamummaa akka laayyootti ilaaltu. Wantoota kana gochuun barbaachisaa taʼus, warra kaan akka laayyootti ilaaluu hin qabdan turtan.
Isin jaamota jaamotatti karaa argisiistan nana, isin bookee calaltanii baastu; gaala garuu ni liqimsitu!
“Barsiisota seeraa fi Fariisota fakkeessitoota nana isiniif wayyoo! Isin kubbaayyaa fi saanii ala isaanii ni qulqulleessitu; keessi isaanii garuu sassataa fi ofittummaadhaan kan guutame dha.
Fariisicha jaamaa nana, dura keessa kubbaayyaa fi saanii sanaa qulqulleessi; sana booda alli isaas qulqulluu ni taʼa.
“Barsiisota seeraa fi Fariisota fakkeessitoota nana isiniif wayyoo! Isin awwaala nooraa dibamee alli isaa bareeduu fi keessi isaa garuu lafee namoota duʼanii fi xuraaʼummaa hundumaatiin guutame fakkaattu.
Isinis alaan qajeelota fakkaattanii namootatti mulʼattu; keessi keessan garuu fakkeessaa fi hamminaan kan guutame dha.
“Barsiisota seeraa fi Fariisota fakkeessitoota nana isiniif wayyoo! Isin awwaala raajotaa ijaartu; awwaala qajeelotaas ni miidhagsitu;
akkasumas, ‘Bara abbootii keenyaatti utuu jiraanneerra taʼee, dhiiga raajotaa dhangalaasuu irratti isaanii wajjin hin hirmaannu turre’ jettu.
Kanaaf, isin ilmaan warra raajota ajjeesan sanaa taʼuu keessan of irratti ragaa baʼaa jirtu.
Egaa, hojii abbootiin keessan jalqaban fiixaan baasaa.
“Isin bofootaa fi ilmaan buutii nana, murtii Gahaannam irraa akkamitti ooluu dandeessu?
Kanaaf, ani raajota, namoota ogeeyyii fi barsiisota sabaa isinitti nan erga. Isin garuu isaan keessaa tokko tokko ni ajjeestu; tokko tokko muka irratti fanniftu; tokko tokko immoo manneen sagadaa keessan keessatti garaftu; akkasumas magaalaa isa tokkoo gara magaalaa isa kan biraatti ariʼattu;
kanaaf, dhiiga Abeel nama qajeelaa sana irraa jalqabee, hamma dhiiga Zakkaariyaas ilma Baraakiyaa, isa mana qulqullummaa fi iddoo aarsaa gidduutti ajjeestaniitti, dhiiga namoota qajeeloo lafa irratti dhangalaʼe hundumaatiif itti gaafatamtu.
Dhuguman isiniin jedha, wantoonni kun hundi dhaloota kana irra ni gaʼu.
“Yaa Yerusaalem, yaa Yerusaalem, raajota kan ajjeestu, warra gara keetti ergamanis dhagaadhaan kan tumtu, akkuma lukkuun cuucota ishii qoochoo ishii jalatti walitti qabdu siʼa meeqan ijoollee kee sassaabuu barbaade! Isin garuu hin barbaadne.
Kunoo, manni keessan isiniif kan dhiifame taʼa.
Kanaaf ani isiniin nan jedha, ‘Inni maqaa Yihowaatiin dhufu eebbifamaa dha’ hanga jettanitti, ammaa jalqabee matumaa ana hin argitan.”
“Namootatti argisiifachuuf jettanii hojii qajeelummaa keessan isaan duratti akka hin hojjenne of eeggadhaa; kana yoo gootan Abbaa keessan isa samii biraa gatii hin argattan.
Kanaaf, ati yommuu hiyyeeyyiidhaaf kennitu akka fakkeessitoonni namoota duratti ulfina argachuuf mana sagadaa fi karaa irratti godhan, malakanni akka siif afuufamu hin godhin. Dhuguman isiniin jedha, isaan gatii isaanii guutummaatti argataniiru.
Ati garuu yommuu hiyyeeyyiidhaaf kennitu, wanta harki kee mirgaa godhu harki kee bitaa hin beekin;
kanaaf dhoksaatti hiyyeeyyiidhaaf kenni. Abbaan kee inni samii inni dhoksaatti ilaalus deebisee siif kenna.
“Yommuu kadhattanis, akka fakkeessitootaa hin taʼinaa; isaan warri kaan akka isaan arganiif mana sagadaa fi qarqara karaa guguddaa irra dhaabatanii kadhachuu jaallatu. Dhuguman isinitti hima, isaan gatii isaanii guutummaatti argataniiru.
Ati garuu yeroo kadhattu, gara kutaa kee seeni; balbala kees cufadhuutii Abbaa kee isa iddoo dhoksaa jiru kadhadhu. Abbaan kee inni dhoksaatti ilaalus deebisee siif kenna.
Yommuu kadhattan akka namoota saba Waaqayyoo hin taaneetti waanuma wal fakkaatu irra deddeebitanii hin dubbatinaa; isaan jechoota baayʼee irra deddeebiʼanii dubbachuudhaan kadhannaan isaanii kan isaaniif dhagaʼamu itti fakkaata.
Kanaaf isin akka isaanii hin taʼinaa; Abbaan keessan utuu isa hin gaafatin iyyuu wanta isin barbaachisu beeka.
“Egaa, isin akkana jedhaa kadhadhaa: “‘Yaa Abbaa keenya isa samii irra jiraattuu, maqaan kee haa qulqullaaʼu.
Mootummaan kee haa dhufu. Fedhiin kee samii irratti taʼaa akka jiru, akkasuma lafa irrattis haa taʼu.
Nyaata harʼaaf nu barbaachisu nuu kenni;
akkuma nuti warra nu yakkaniif dhiisne, yakka keenya nuu dhiisi.
Qorumsatti nu hin galchin; isa hamaa sana irraa nu oolchi malee.’
“Cubbuu namoonni isin irratti hojjetaniif dhiifama yoo isaaniif gootan, Abbaan keessan inni samii irraas dhiifama isiniif godha;
cubbuu namoonni isin irratti hojjetaniif dhiifama isaaniif hin gootan taanaan garuu, Abbaan keessanis cubbuu keessan isiniif hin dhiisu.
“Yommuu soomtan, akka fakkeessitootaatti fuula keessan hin gurraachessinaa; isaan akka sooman namootatti argisiifachuuf fuula isaanii daalacheessu. Dhuguman isiniin jedha, isaan gatii isaanii guutummaatti argataniiru.
Ati garuu yommuu soomtu, fuula kee dhiqadhu; mataa kees dibadhu;
kana yoo goote namoota duratti kan soomtu fakkaattee hin mulʼattu; kanaa mannaa, soomaa akka jirtu Abbaa kee isa bakka dhoksaa jiru qofatu arga. Abbaan kee inni samii inni dhoksaatti ilaalus gatii kee deebisee siif kenna.
“Bakka biliin nyaatuu fi ligidni balleessutti, akkasumas bakka hattuun cabsee hatuu dandaʼutti ofii keessaniif lafa irratti qabeenya kuufachuu dhiisaa.
Kanaa mannaa, bakka biliin nyaachuu fi ligidni balleessuu, akkasumas hattuun cabsee hatuu hin dandeenyetti ofii keessaniif samii irratti qabeenya kuufadhaa.
Sababiin isaas bakkuma qabeenyi kee jiru sana garaan kees achuma ni taʼa.
“Ibsaan qaamaa ija dha. Kanaaf, iji kee sirriitti kan ilaalu yoo taʼe, guutummaan qaama kee ifaa taʼa.
Iji kee kan hinaafu yoo taʼe garuu, guutummaan qaama kee dukkana taʼa. Ifni si keessa jiru dhuguma dukkana yoo taʼe, dukkanni sun hammam guddaa taʼa laata!
“Namni gooftolii lamaaf garbicha taʼee bitamuu dandaʼu hin jiru; isa tokko jibbee isa kan biraa jaallata; yookiin isa tokkotti maxxanee isa kan biraa tuffata. Waaqayyoo fi qabeenyaaf bitamuu hin dandeessan.
“Kanaaf ani isinitti nan hima: Waaʼee jireenya keessanii, ‘Maal nyaanna?’ yookiin ‘Maal dhugna?’ yookiin waaʼee dhagna keessanii ‘Maal uffanna?’ jettanii yaaddaʼuu keessan dhiisaa. Jireenyi nyaata irra, qaamnis uffata irra hin caaluu?
Simbirroota samii xiyyeeffannaadhaan ilaalaa; isaan sanyii hin facaasan yookiin hin haaman yookiin gootaraatti hin galchan; taʼus Abbaan keessan inni samii isaan soora. Maarree isin isaan irra hin caaltanii?
Isin keessaa namni yaaddaʼee umurii isaa irratti dhundhuma tokko dabaluu dandaʼu jiraa?
Kana malees, wanta uffattaniif maaliif yaaddoftu? Abaaboowwan bakkee akkamitti akka guddatan hubadhaa ilaalaa; isaan hin dhamaʼan, hin foʼanis;
garuu ani isiniin nan jedha, Solomoon inni ulfina hamma sana qabu illee, isaan keessaa hamma ishii tokkoo illee hin miidhagne.
Waaqayyo biqiltoota bakkee warra harʼa argamanii bor gara ibiddaatti gataman akkanatti uffisa erga taʼee, isin namoota amantii xinnoo qabdan nana, isinitti immoo kana caalaa hin uffisuu ree?
Kanaaf, ‘Maal nyaanna?’ yookiin ‘Maal dhugna?’ yookiin ‘Maal uffanna?’ jettanii matumaa hin yaaddaʼinaa.
Saboonni kaan iyyuu wantoota kana hunda argachuuf hawwii guddaa qabu. Abbaan keessan inni samii wantoonni kun hundi akka isin barbaachisan beeka.
“Isin garuu, hundumaa dura Mootummichaa fi qajeelummaa isaa barbaaduu keessan itti fufaa; wantoonni kun hundis isiniif ni dabalamu.
Kanaaf, matumaa waaʼee boriitiif hin yaaddaʼinaa; sababiin isaas guyyaan borii yaaddoo mataa isaa qaba. Guyyaan hundi rakkina mataa isaa gaʼaa taʼe qaba.
Yesuus gaara sana irraa erga gad buʼee booda, namoonni hedduun isa duukaa buʼan.
Yeroo kanatti namni dhukkuba nadaayiitiin qabame tokko gara isaa dhufee erga isaaf sagadee booda, “Yaa Gooftaa, yoo fedha kee taʼe na fayyisuu dandeessa” jedheen.
Kanaaf, Yesuus harka isaa hiixatee isa qaqqabee, “Nan fedha! Fayyi!” jedheen. Namichis battaluma sanatti dhukkuba nadaayii sana irraa fayye.
Achiis Yesuus, “Eenyutti illee akka hin himne of eeggadhu; kanaa mannaa dhaqiitii lubichatti of argisiisi; lubootaaf ragaa akka taʼuttis akkuma Museen ajajetti kennaa kee dhiheessi” jedheen.
Yeroo Qifirnaahomitti seenus, ajajaan dhibbaa tokko gara isaa dhufee akkana jedhee isa kadhate:
“Yaa Gooftaa, tajaajilaan koo lamshaaʼee mana keessa ciiseera; akka malees dhiphachaa jira.”
Yesuusis, “Dhufeen isa fayyisa” jedheen.
Ajajaan dhibbaa sunis akkana jedhee deebiseef: “Yaa Gooftaa, ati baaxii mana koo jala seenuun kee kan anaaf malu miti; akka inni fayyuuf wanta tokko qofa dubbadhu, tajaajilaan koos ni fayya.
Ani aangoo nama kan biraa jala kanan jiru taʼus, loltoota anaaf ajajaman qaba; isa tokkoon ‘Deemi!’ yommuun jedhu ni deema; isa tokkoon immoo ‘Kottu!’ yommuun jedhu ni dhufa; garbicha kootiinis ‘Kana godhi!’ yommuun jedhu ni godha.”
Yesuus yommuu kana dhagaʼu, baayʼee dinqisiifatee namoota isaa wajjin jiraniin akkana jedhe: “Dhuguman isinitti hima, Israaʼel keessatti nama amantii guddaa akkanaa qabu tokko illee hin arganne.
Ani garuu isinitti nan hima, namoonni hedduun baha biiftuu fi lixa biiftuutii dhufanii, Mootummaa samii keessatti Abrahaam, Yisihaaqii fi Yaaqoobii wajjin maaddiitti dhihaatu;
ilmaan Mootummichaa garuu dukkana isa alaatti gatamu. Achittis ni booʼu; ilkaan isaaniis ni qaru.”
Sana booda Yesuus ajajaa dhibbaa sanaan, “Dhaqi, akkuma amantii kee siif haa taʼu” jedheen. Tajaajilaan sunis saʼaatiidhuma sanatti fayye.
Yesuus gara mana Pheexiros yommuu dhufu, amaatiin Pheexiros dhukkuba dhaqna gubaatiin qabamtee utuu ciiftuu arge.
Innis harka ishii yommuu qaqqabu dhaqna gubaan sun ishii gadhiise; ishiinis kaatee isa tajaajiluu jalqabde.
Erga dhihee boodas, namoonni warra jinniidhaan qabaman hedduu gara isaatti fidan; innis jechuma tokkoon hafuurota kana isaan keessaa baase; namoota akka malee dhukkubsachaa turan hundas ni fayyise;
kunis kan taʼe wanti Isaayyaas raajichi, “Inni dhibee keenya nu irraa fuudhe; dhukkuba keenyas ni baate” jedhee dubbate akka raawwatamuufi.
Yesuus namoonni hedduun naannoo isaa akka jiran yommuu argu, barattoonni isaa gamatti akka ceʼan ajaje.
Barsiisaan seeraa tokko gara isaa dhufee, “Yaa Barsiisaa, bakka ati dhaqxu hundumaatti si duukaa nan buʼa” jedheen.
Yesuus garuu, “Jeedaloonni boolla qabu; simbirroonni samiis mana qabu; Ilmi namaa garuu bakka mataa isaa itti hirkifatu illee hin qabu” jedheen.
Achiis barattoota isaa keessaa tokko gara isaa dhufee, “Yaa Gooftaa, jalqaba dhaqee abbaa koo akkan awwaalladhu anaaf heyyami” jedheen.
Yesuusis, “Warri duʼan, duʼaa isaanii haa awwaallatan; ati garuu na duukaa buʼuu kee itti fufi” jedheen.
Sana booda Yesuusii fi barattoonni isaa bidiruu yaabbatanii deeman.
Yeroo kanatti obomboleettii cimaan tokko galaanicha irratti waan kaʼeef, bishaanichi bidirichatti namʼuu jalqabe; Yesuus garuu rafaa ture.
Barattoonni isaas gara isaa dhaqanii erga isa dammaqsanii booda, “Yaa Gooftaa dhumuuf jenna, nu oolchi!” jedhaniin.
Inni garuu, “Isin warra amantii xinnoo qabdan nana, maaliif akkana sodaattan?” isaaniin jedhe. Achiis kaʼee qilleensichaa fi galaanicha ifate; tasgabbii guddaanis ni taʼe.
Kanaaf, namoonni sun baayʼee dinqisiifatanii, “Kun nama akkamiiti? Qilleensii fi galaanni illee isaaf ni ajajamu” jedhan.
Galaanicha gamatti ceʼee biyya Gadaareensi yommuu gaʼu, namoonni jinniidhaan qabaman lama bakka awwaalaa gidduudhaa baʼanii gara isaa dhufan; Namoonni kun baayʼee waan nama sodaachisaniif, eenyu illee ija jabaatee karaa sana irra hin darbu ture.
Isaanis, “Yaa Ilma Waaqayyoo, maal nu irraa qabda? Yeroon murteeffame sun utuu hin gaʼin nu dhiphisuuf gara keenya dhuftee?” jedhanii iyyan.
Xinnuma isaan irraa fagaatee, booyyee hedduun hoomaan tokko ni dheeda ture.
Jinniiwwan sunis, “Kan nu baastu yoo taʼe, gara hoomaa booyyee sanaatti nu ergi” jedhanii isa kadhachuu jalqaban.
Innis, “Dhaqaa!” isaaniin jedhe. Isaanis baʼanii gara booyyota sanaa dhaqan; yeroo kanatti guutummaan hoomaa booyyee sanaa qarqara hallayyaa irraa didichanii galaanichatti namʼanii dhuman.
Tiksitoonni booyyotaa sun garuu baqatanii gara magaalaa dhaquudhaan, wanta namoota jinniidhaan qabaman sana irratti taʼe dabalatee wanta hundumaa odeessan.
Yeroo kanatti namoonni magaalattii hundi Yesuusiin argachuuf baʼan; yommuu isa arganis biyya isaanii gadhiisee akka adeemu cimsanii isa kadhatan.
Yesuusii fi barattoonni isaa yeroo gara Yerusaalem, gara Beetafaagee fi Bitaaniyaa warra Gaara Ejersaa irra jiranitti dhihaatan, Yesuus barattoota isaa keessaa lama erge;
akkana isaaniin jedhe: “Ganda fuula keessan duraa mulʼattu sana dhaqaa; akkuma achi seentaniinis, ilmoon harree hamma yoonaatti namni irra taaʼee hin beekne tokko hidhamtee argitu. Hiikaatii as fidaa.
Eenyu illee, ‘Maaliif kana gootu?’ yoo isiniin jedhe, ‘Gooftaatu barbaada, utuu hin turin idduma kanatti deebisee erga’ jedhaa.”
Kanaaf isaan dhaqanii, ilmoo harree sana balbala dura, karaa qarqaratti hidhame arganii hiikan.
Haa taʼu malee, namoonni achi dhaabatan tokko tokko, “Maal gochuuf ilmoo harree kana hiiktu?” isaaniin jedhan.
Barattoonni wanta Yesuus isaaniin jedhe yommuu itti himan, namoonni sun ni heyyamaniif.
Ilmoo harree sanas gara Yesuusitti fidanii uffata isaanii irra buusan, innis irra taaʼe.
Namoonni hedduun uffata isaanii karaa irra afan; warri kaan immoo damee mukaa baala lalisaa qabu kutanii karaa irra afu turan.
Namoonni isa duraa fi isa booda deemanis akkana jedhanii iyyu turan: “Akka isa oolchitu si kadhanna! Inni maqaa Yihowaatiin dhufu eebbifamaa dha!
Mootummaan abbaa keenya Daawit inni dhufu eebbifamaa dha! Yaa isa samii irra jirtuu, akka isa oolchitu si kadhanna!”
Gara Yerusaalemitti yommuu seenus mana qulqullummaa seenee wanta naannoo isaa jiru hundumaa ilaale; haa taʼu malee, saʼaatiin sokkee waan tureef warra Kudha Lamaanii wajjin gara Bitaaniyaa dhaqe.
Guyyaa itti aanuttis yeroo Bitaaniyaadhaa baʼan ni beelaʼe.
Kanaaf, muka harbuu baala lalisaa qabdu tokko fagootti argee, firii akka irraa argatuu fi hin arganne ilaaluuf gara ishii dhaqe. Yommuu bira gaʼu garuu yeroon isaa yeroo harbuun itti firii godhatu waan hin turreef, baala malee firii irraa hin arganne.
Kanaaf, “Namni tokko iyyuu kana booda firii si irraa hin nyaatin” jedheen. Barattoonni isaas isa dhaggeeffachaa turan.
Achiis gara Yerusaalem dhufan. Yesuusis mana qulqullummaa seenee, warra mana qulqullummaa keessatti bitanii fi gurguran achi keessaa ariʼuu jalqabe; minjaala warra qarshii jijjiiranii fi barcuma warra gugee gurguraniis ni gaggaragalche.
Namni tokko iyyuu miʼa baatee mana qulqullummaa keessa akka hin darbines ni dhowwe.
Namoota sanas ni barsiisa ture; akkasumas, “‘Manni koo saboota hundaatiif mana kadhannaa jedhama’ jedhamee barreeffameera. Isin garuu holqa saamtotaa gootan” isaaniin jedhe.
Dura buutonni lubootaa fi barsiisonni seeraa kana dhagaʼanii, akkamitti akka isa ajjeesan mala barbaaduu jalqaban; sababiin isaas isaan namoonni hundi barumsa isaa waan dinqisiifataniif isa sodaatu turan.
Yommuu dhihus magaalaa keessaa baʼu turan.
Ganama barii yommuu darbanis mukti harbuu sun hidda ishiitii jalqabee akka gogde argan.
Yeroo kanatti Pheexiros yaadatee, “Rabbii ilaa, mukti harbuu ati abaarte sun gogdeetti” jedheen.
Yesuusis deebisee akkana isaaniin jedhe: “Waaqayyo irratti amantii qabaadhaa.
Dhuguman isiniin jedha, namni kam iyyuu gaara kanaan ‘Asii buqqaʼii galaana keessatti darbatami’ yoo jedhee fi garaa isaatti utuu hin shakkin wanti inni dubbate akka raawwatamu yoo amane, ni raawwatamaaf.
Wanta kadhattanii fi gaafattan hunda, akkuma argattan godhaa yaadaa; ni argattu kanan isiniin jedhu kanaafi.
Yeroo kadhannaadhaaf dhaabattan, Abbaan keessan inni samii cubbuu keessan akka isiniif dhiisuuf, wanta namni kam iyyuu isin mufachiise hunda isaaf dhiisaa.”
Ammas gara Yerusaalem dhufan. Yeroo kanatti utuu inni mana qulqullummaa keessa asii fi achi deemaa jiruu, dura buutonni lubootaa, barsiisonni seeraa fi maanguddoonni dhufanii,
“Aangoo maaliitiin wantoota kana hojjetta? Yookiin wantoota kana akka hojjettu aangoo kan siif kenne eenyu?” jedhaniin.
Yesuusis akkana isaaniin jedhe: “Mee anis gaaffii tokkon isin gaafadha. Isin naa deebisaa, anis aangoo maaliitiin wantoota kana akkan hojjedhu isinitti nan hima.
Cuuphaan Yohaannis samii irraa moo nama biraa dhufe? Naa deebisaa.”
Kanaaf, isaan akkana jedhanii walitti dudubbachuu jalqaban: “‘Samii irraa ti’ yoo jenne, ‘Maaliif isa hin amanne ree?’ nuun jedha.
Ijuma jabaannee ‘Nama irraa ti’ jennuu laata?” Namoonni hundi Yohaannisiin akka raajiitti waan ilaalaniif namoota sana sodaatan.
Kanaaf isaan, “Hin beeknu” jedhanii Yesuusiif deebisan. Yesuusis, “Anis wantoota kana aangoo maaliitiin akkan hojjedhu isinitti hin himu” isaaniin jedhe.
Misiraachoon waaʼee Yesuus Kiristoos Ilma Waaqayyoo ibsu kana irraa jalqaba:
Isaayyaas raajichi akkana jedhee barreesseera: “(Kunoo, ani ergamaa koo isa karaa siif qopheessu si dura nan erga.)
Sagaleen tokko lafa onaa keessaa, ‘Daandii Yihowaa qopheessaa! Karaa isaas qajeelchaa’ jedhee iyya.”
Yohaannis Cuuphaan, dhiifama cubbuutiif cuuphaa isa mallattoo yaada geddarannaa taʼe lafa onaa keessatti lallabaa ture.
Kanaaf, namoonni naannoo Yihudaa fi naannoo Yerusaalem jiraatan hundi, gara isaa dhaqanii cubbuu isaanii ifatti himachaa Laga Yordaanos keessatti harka isaatiin cuuphamu turan.
Yohaannis uffata rifeensa gaalaa irraa hojjetame uffata, mudhii isaas teephaan hidhata ture. Nyaatni isaa immoo awaannisaa fi damma bosonaa ture.
Innis akkana jedhee lallaba ture: “Namni ana caalaa jabaa taʼe tokko na booda dhufaa jira; ani gad jedhee hidhaa kophee isaa hiikuuf illee gaʼumsa hin qabu.
Ani bishaaniin isin cuupheera; inni garuu hafuura qulqulluudhaan isin cuupha.”
Yeroo sanatti Yesuus Galiilaa ishii biyya Naazireetii dhufee, Laga Yordaanositti Yohaannisiin cuuphame.
Akkuma inni bishaan keessaa baʼeenis battaluma sanatti samiiwwan utuu banamanii fi hafuurri Waaqayyoo akka gugeetti utuu isa irra buʼuu arge.
Achiis sagaleen tokko samii irraa dhufee, “Ati Ilma koo isa jaallatamaa dha; ani sitti nan gammada” jedhe.
Battaluma sanattis hafuurri gara lafa onaatti isa geesse.
Kanaaf, Seexanaan qoramaa guyyaa 40f lafa onaa keessa ture. Inni bineensota daggalaa wajjin ture; maleekonni garuu isa tajaajilu turan.
Yohaannis erga hidhamee booda, Yesuus misiraachoo Waaqayyoo lallabaa gara Galiilaa dhaqee,
“Yeroon murteeffame raawwatameera; Mootummaan Waaqayyoos dhihaateera. Kanaaf, yaada geddaradhaa; misiraachichattis amanaa” jedha ture.
Galaana Galiilaa bira utuu deemaa jiruu, Simoonii fi obboleessi Simoon Indiriyaas utuu kiyyoowwan isaanii galaanatti darbatanii arge. Namoonni kun qurxummii kan qaban turan.
Kanaaf Yesuus, “Ana duukaa buʼaa; ani immoo namoota kan qabdan isin nan godha” isaaniin jedhe.
Isaanis battaluma sanatti kiyyoowwan isaanii dhiisanii isa duukaa buʼan.
Erga xinnoo adeemee booda, Yaaqoob ilma Zabdewosii fi obboleessi isaa Yohaannis bidiruu isaanii keessatti utuu kiyyoowwan isaanii suphanii isaan argee,
yeruma sana isaan waame. Isaanis abbaa isaanii Zabdewosiin namoota qacaramanii hojjetanii wajjin bidiricha keessatti dhiisanii isa duukaa buʼan.
Achiis gara Qifirnaahom deeman. Guyyaa Sanbataattis mana sagadaa seenee barsiisuu jalqabe.
Namoonni sun akkaataa inni itti barsiisu baayʼee dinqisiifatan; sababiin isaas inni akka barsiisota seeraatti utuu hin taʼin, akka nama aangoo qabuutti isaan barsiisa ture.
Yeroo kanatti namni hafuura xuraaʼaadhaan qabame tokko mana sagadaa isaanii keessa jira ture; innis akkana jedhee iyye:
“Yaa Yesuus nama Naazireet, maal nu irraa qabda? Nu balleessuu dhuftee? Ati Qulqulluu Isa Kan Waaqayyoo taʼuu kee ani sirriitti beeka!”
Yesuus garuu, “Cal jedhi, isa keessaas baʼi!” jedhee isa ifate.
Hafuurri xuraaʼaan sunis namicha erga dhidhiittachiisee booda, caraanee isa keessaa baʼe.
Yeroo kanatti namoonni sun hundi baayʼee dinqisiifatanii, “Kun maali? Barumsa haaraa dha! Inni hafuurota xuraaʼoo illee aangoodhaan ni ajaja; isaanis isaaf ni ajajamu” jedhanii walitti dudubbachuu jalqaban.
Kanaan kan kaʼes, oduun waaʼee isaa dubbatamu kallattii hundaan guutummaa naannoo Galiilaa keessatti saffisaan babalʼate.
Achiis mana sagadaa keessaa baʼanii, Yaaqoobii fi Yohaannisii wajjin gara mana Simoonii fi Indiriyaas dhaqan.
Yeroo kanatti amaatiin Simoon dhukkuba dhaqna gubaatiin qabamtee ciistee turte; isaanis yeruma sana waaʼee ishii isatti himan.
Innis gara ishii dhaqee harka ishii qabuudhaan ol ishii kaase. Yeroo kanatti dhaqna gubaan sun ishii gadhiise; ishiinis isaan tajaajiluu jalqabde.
Erga dhihee booda yommuu aduun lixxu, namoonni warra dhukkubsatanii fi jinniidhaan qabaman hunda gara isaatti fiduu jalqaban;
namoonni magaalattii hundis balbalicha duratti walitti qabaman.
Yesuusis namoota dhukkuba adda addaatiin qabaman hedduu ni fayyise; jinniiwwan hedduus ni baase; haa taʼu malee, jinniiwwan kun inni Kiristoos taʼuu isaa beekanii waan turaniif, akka dubbatan isaaniif hin heyyamne.
Ganama barii dimimmisaan kaʼee gad baʼuudhaan bakka namni hin jirre dhaqee achitti kadhachuu jalqabe.
Simoonii fi namoonni isaa wajjin turan garuu cimsanii isa barbaadan;
yommuu isa argatanis, “Namni hundi si barbaadaa jira” jedhaniin.
Inni garuu, “Ani kanan dhufe kaayyoo kanaatiif waan taʼeef, achittis akkan lallabuuf kottaa gara magaalaawwan dhihoo jiranii haa dhaqnu” isaaniin jedhe.
Achiis dhaqee manneen sagadaa isaanii keessatti lallabaa fi jinniiwwan baasaa guutummaa biyya Galiilaa keessa naannaʼe.
Yeroo kanatti namni dhukkuba nadaayiitiin qabame tokko gara isaa dhufee jilbeenfatee, “Yoo fedha kee taʼe, na fayyisuu dandeessa” jedhee isa kadhate.
Yesuusis baayʼee isaaf gaddee, harka isaa hiixatee isa qaqqabuudhaan, “Nan fedha! Fayyi!” jedheen.
Battaluma sanatti dhukkubni nadaayii sun isa gadhiise, namichis ni fayye.
Achiis Yesuus yeruma sana cimsee akeekkachiisee yommuu isa geggeessu,
“Eenyutti iyyuu akka hin dubbanne of eeggadhu; kanaa mannaa dhaqiitii lubichatti of argisiisi; lubootaaf ragaa akka taʼuttis akkuma Museen ajajetti qulqullaaʼuu keetiif kennaa dhiheessi” jedheen.
Namichi garuu erga achii deemee booda dubbii kana akka malee babalʼisuu jalqabe; kanaan kan kaʼes sana booda Yesuus ifatti gara magaalaatti seenuu waan hin dandeenyeef, magaalaadhaa ala bakka namni hin jirre jiraachuu jalqabe. Taʼus, namoonni kallattii hundaatii gara isaa dhufu turan.
Yeroo kanatti Fariisonnii fi barsiisonni seeraa Yerusaalemii dhufan tokko tokko Yesuus biratti walitti qabaman.
Isaanis barattoonni isaa tokko tokko harka xuriitiin, jechuunis utuu harka isaanii hin dhiqatin yommuu nyaata nyaatan isaan argan.
(Fariisonnii fi Yihudoonni hundi aadaa abbootii durii cimsanii waan eeganiif, harka isaanii hamma ciqileetti yoo dhiqatan malee hin nyaatan turan;
yommuu gabaadhaa deebiʼanis utuu hin dhiqatin hin nyaatan turan. Aadaa dhaalanii fi cimsanii hordofan kan biraa hedduu kan akka xoofoo, okkotee fi miʼawwan sibiila diimaa irraa tolfaman bishaan keessa cuuphuus qabu turan.)
Kanaaf Fariisonnii fi barsiisonni seeraa kun, “Barattoonni kee aadaa abbootii durii kan hin eegnee fi harka xuriitiin kan nyaatan maaliifi?” jedhanii isa gaafatan.
Innis akkana isaaniin jedhe: “Fakkeessitoota nana, Isaayyaas waaʼee keessan akkana jedhee barreessuudhaan sirriitti raajii dubbateera: ‘Sabni kun afaan isaatiin ulfina anaaf kenna, garaan isaa garuu baayʼee ana irraa fagoo dha.
Ajaja namootaa akka dubbii kootti waan barsiisaniif akkanumaan na waaqeffatu.’
Isin ajaja Waaqayyoo dhiistanii aadaa namootaa cimsitanii eegdu.”
Itti dabaluudhaanis akkana isaaniin jedhe: “Aadaa keessan eeguuf jettanii ajaja Waaqayyoo malaan ni dhiistu.
Fakkeenyaaf Museen, ‘Abbaa keetii fi haadha keetiif ulfina kenni,’ akkasumas ‘Namni abbaa isaa yookiin haadha isaatti wanta hamaa dubbatu haa ajjeefamu’ jedheera.
Isin garuu akkana jettu: ‘Namni abbaa isaatiin yookiin haadha isaatiin, “Wanti ani qabuu fi ittiin si gargaaruu dandaʼu hundi qurbaana dha (kennaa Waaqayyoof murtaaʼe dha)” yoo jedhe,’
sana booda, abbaa isaatiif yookiin haadha isaatiif wanta tokko illee akka godhu isaaf hin heyyamtan.
Kanaaf, aadaa keessan isa dhalootatti dabarsitaniin dubbii Waaqayyoo gatii dhabsiistu. Wantoota kana fakkaatan hedduus ni hojjettu.”
Kanaaf, ammas namoota sana ofitti waamee akkana isaaniin jedhe: “Hundi keessan na dhaggeeffadhaa, yaada isaas hubadhaa.
Wanti alaa nama keessa seenee nama xureessuu dandaʼu tokko illee hin jiru; kanaa mannaa wantoota nama keessaa baʼantu nama xureessa.”
Yeroo inni namoota sana biraa deemee gara mana tokkoo seenu, barattoonni isaa waaʼee fakkeenya sanaa isa gaafachuu jalqaban.
Kanaaf akkana isaaniin jedhe: “Isinis akkuma isaanii hin hubannee? Wanti alaa nama keessa seenee nama xureessuu dandaʼu tokko illee akka hin jirre hin beektanii?
Wanti nama keessa seenu, gara yaada namaatti utuu hin taʼin, gara marʼummaanitti gala; achiis darbee gara boollaatti akka seenu hin beektanii?” Kana jechuudhaan nyaatni hundi qulqulluu akka taʼe ibse.
Itti fufees akkana jedhe: “Wanta nama keessaa baʼutu nama xureessa.
Keessa namaatii, jechuunis garaa namaa keessaa kan baʼan, yaada hamaa, halalummaa, hanna, ajjeechaa,
ejja, sassata, hammina, gowwoomsaa, addaggummaa, hinaaffaa, arrabsoo, of tuulummaa fi gowwummaa dha.
Wantoonni hamaa taʼan kun hundi keessa namaatii baʼu; nama tokko kan xureessanis wantoota kana dha.”
Achii kaʼees gara naannoo Xiiroosii fi Siidoon dhaqe. Eenyu illee inni dhufuu isaa akka beeku waan hin barbaadneef, gara mana tokkoo seene; taʼus, namoota jalaa dhokachuu hin dandeenye.
Yeruma sanas dubartiin intalli ishii hafuura xuraaʼaadhaan qabamte tokko waaʼee isaa dhageessee dhuftee miilla isaatti kufte.
Dubartittiin nama Giriikii, lammii biyya Fiinqee ishii Sooriyaa keessatti argamtu keessa kan jiraattu turte; ishiinis jinnii intala ishii keessaa akka baasu irra deddeebitee isa kadhatte.
Inni garuu, “Jalqaba ijoolleen haa quufan; sababiin isaas daabboo ijoollee fuudhanii buchulloota jala buusuun sirrii miti” jedheen.
Ishiin garuu deebistee, “Eeyyee yaa Gooftaa, garuu buchulloonni iyyuu, isa maaddii ijoollee jalatti harcaʼe ni nyaatu” jetteen.
Innis yeroo kanatti, “Ati kana waan dubbatteef, dhaqi, jinniin sun intala kee keessaa baʼeera” jedheen.
Kanaaf ishiin gara mana ishii dhaqxe; intalli ishiis jinniin sun keessaa baʼee siree irra utuu ciiftuu argite.
Sana booda Yesuus naannoo Xiiroosii kaʼee, karaa Siidoon darbee naannoo Dikaappoolis keessa baʼee gara Galaana Galiilaa dhaqe.
Namoonni iddoo kanatti nama gurri isaa duudee fi arrabni isaa hidhame tokko gara isaatti fidanii akka inni harka isaa isa irra kaaʼu isa kadhatan.
Innis namicha sana namoota achi turan irraa kophaatti baase. Achiis quba isaa gurra namichaa keessa galche; erga tufee booda arraba namichaa qaqqabe.
Gara samii ilaalaa guddisee erga hafuura baafatee booda, “Efataa” jedheen; hiikni isaas “Banami” jechuu dha.
Yeroo kanatti gurri isaa ni baname, arrabni isaa inni hidhames ni hiikame; sirriitti dubbachuus ni jalqabe.
Wanta kanas eenyutti iyyuu akka hin dubbanne isaan ajaje; inni cimsee isaan ajajus, isaan garuu ittuma caalchisanii dubbachuu isaanii itti fufan.
Isaan guddaa dinqisiifatanii, “Inni wanta hunda baʼeessa godhee hojjete. Namoonni gurri isaanii duude akka dhagaʼan, namoonni arrabni isaanii hidhames akka dubbatan illee godheera” jedhan.
Yesuus mana qulqullummaa keessaa baʼee utuu deemaa jiruu barattoota isaa keessaa tokko, “Barsiisaa, dhagaawwanii fi gamoowwan ajaaʼibsiisoo kana ilaali!” jedheen.
Yesuus garuu, “Gamoowwan guguddaa kana ni argitaa? Matumaa dhagaan kun utuu hin jigiin akka wal irra kaaʼametti hin hafu” jedheen.
Yesuus fuullee mana qulqullummaatiin utuu Gaara Ejersaa irra taaʼee jiruu, Pheexiros, Yaaqoob, Yohaannisii fi Indiriyaas kophaatti gara isaa dhufanii akkana jedhanii isa gaafatan:
“Nutti himi, wantoonni kun yoom raawwatamu? Mallattoon wantoonni kun hundi akka raawwataman argisiisu hoo maali dha?”
Kanaaf, Yesuus akkana isaaniin jechuu jalqabe: “Eenyu illee akka isin hin gowwoomsine of eeggadhaa.
Namoonni baayʼeen, ‘Ani isa dha’ jedhanii maqaa kootiin ni dhufu; namoota hedduus ni dogoggorsu.
Kana malees, waraanaa fi oduu waraanaa yommuu dhageessan, akka hin sodaanne of eeggadhaa; wantoonni kun taʼuu qabu, dhumni isaa garuu hin geenye.
“Sabni saba irratti, mootummaanis mootummaa irratti ni kaʼa; bakka garaa garaattis kirkirri lafaa ni taʼa; akkasumas hanqinni nyaataa ni taʼa. Wantoonni kun garuu jalqaba ciniinsuu ti.
“Isin garuu of eeggadhaa. Namoonni mana murtiitti dabarsanii isin kennu; manneen sagadaa isaanii keessattis ni garafamtu; ragaa akka isaanitti taʼuufis sababii kootiif bulchitootaa fi mootota dura isin dhaabu.
Kana malees, jalqaba saba hundumaatiif misiraachoon lallabamuu qaba.
Yeroo dabarsanii isin kennan maal dubbanna jettanii dursitanii hin yaaddaʼinaa; garuu wanta saʼaatii sanatti isiniif kennamu sana dubbadhaa; hafuura qulqulluutu karaa keessan dubbata malee isintu dubbata miti.
Kana malees, obboleessi obboleessa isaa, abbaan mucaa isaa duʼaaf dabarsee kenna; ijoolleenis warra isaanii irratti kaʼanii isaan ajjeesisu.
Maqaa kootiif jettanii nama hundumaa biratti kan jibbamtan taatu. Garuu namni hanga dhumaatti jabaatee dhaabatu ni fayya.
“Haa taʼu malee, wanti jibbisiisaan badiisa fidu bakka dhaabachuu hin qabne dhaabatee yommuu argitan (inni dubbisu haa hubatu), yeroo sanatti warri Yihudaa keessa jiran gara gaarotaatti haa baqatan.
Namni baaxii manaa irra jiru, waanuma tokko illee mana isaa keessaa fudhachuuf gad hin buʼin;
namni maasii keessa jirus uffata isaa fudhachuuf wantoota duubatti hafanitti hin deebiʼin.
Yeroo sanatti dubartoota ulfaatii fi dubartoota hoosisaniif wayyoo!
Kun yeroo gannaatti akka hin taane yeroo hunda kadhadhaa;
sababiin isaas yeroon sun, yeroo rakkinaa jalqaba uumama Waaqayyo uumee jalqabee hanga yeroo sanaatti taʼee hin beeknee fi gara fuulduraattis hin taane ni taʼa.
Yihowaan guyyoota sana utuu hin gabaabsine taʼee, eenyu illee ooluu hin dandaʼu ture. Haa taʼu malee, warra filateef jedhee guyyoota sana gabaabsa.
“Yeroo sanatti, eenyu illee, ‘Ilaa, Kiristoos as jira’ yookiin ‘Achi jira!’ yoo isiniin jedhe isa hin amaninaa.
Sababiin isaas, Kiristoosonni sobaa fi raajonni sobaa kaʼanii, yoo isaaniif dandaʼame warra filataman illee dogoggorsuuf mallattoo fi dinqii raawwatu.
Kanaaf isin of eeggadhaa. Ani waan hundumaa dursee isinitti himeera.
“Guyyoota sanatti garuu, rakkina sana booda aduun ni dukkanoofti; addeessis ifa ishii hin kennitu;
urjiiwwan samii irraa ni harcaʼu; humnoonni samiis ni raafamu.
Yeroo sanatti Ilmi namaa humnaa fi ulfina guddaadhaan duumessa samiitiin yommuu dhufu ni argu.
Innis yeroo sanatti maleekota ergee, warra isaaf filataman andaara lafaatii hanga andaara samiitti kallattii arfanii walitti ni qaba.
“Muka harbuu fakkeenya godhadhaa irraa baradhaa: Yeroo dameen isaa latee baala baafatu, bonni akka dhihaate ni beektu.
Haaluma wal fakkaatuun isinis wantoota kana yommuu argitan, Ilmi namaa balbalatti akka dhihaate beekaa.
Dhuguman isiniin jedha, wantoonni kun hundi hamma raawwatamanitti, dhaloonni kun matumaa hin darbu.
Samii fi lafti ni darbu; dubbiin koo garuu matumaa hin darbu.
“Waaʼee guyyaa sanaa yookiin saʼaatii sanaa, Abbaa qofa malee kan beeku tokko illee hin jiru; maleekonni samiis taʼan Ilmi hin beekan.
Kanaaf, guyyaan murteeffame sun yoom akka taʼe waan hin beekneef, yeroo hunda dammaqaa eegaa.
Kunis nama garboota isaatiif aangoo erga kennee booda, tokkoon tokkoon isaaniitiif hojii hojjetan isaanii kennuudhaan, inni balbala eegu dammaqee akka eegu ajajee, mana isaa dhiisee biyya fagoo dhaqee wajjin wal fakkaata.
Kanaaf gooftaan manichaa, galgala yookiin halkan walakkaa yookiin iyya indaaqqoo yookiin barii obboroo, yoom akka dhufu waan hin beekneef yeroo hundumaa dammaqaa eegaa;
kunis inni akka tasaa dhufee utuu raftanii akka isin hin argineefi.
Haa taʼu malee, wantan isinitti himu, nama hundumaatti nan hima: Yeroo hundumaa dammaqaa eegaa.”
Yesuus ammas mana sagadaatti kan seene siʼa taʼu, namni harki isaa lamshaaʼe tokkos achi ture.
Kanaaf, Fariisonni himata isa irratti dhiheessuuf jedhanii Yesuus guyyaa Sanbataatti namicha akka fayyisuu fi akka hin fayyisne xiyyeeffannaadhaan hordofu turan.
Yesuusis, namicha harki isaa lamshaaʼe sanaan, “Kaʼiitii gara gidduutti kottu” jedheen.
Achiis, “Guyyaa Sanbataatti wanta gaarii gochuu moo wanta hamaa gochuu, lubbuu fayyisuu moo ajjeesuutu heyyamama?” isaaniin jedhe. Isaan garuu ni callisan.
Mata jabeeyyii taʼuu isaaniitti baayʼee gaddee aariidhaan warra naannoo isaa jiran erga ilaalee booda, namichaan, “Harka kee diriirsi” jedheen. Namichis harka isaa diriirse; harki isaas deebiʼee fayye.
Fariisonni battaluma sana gad baʼanii deemuudhaan isa ajjeesuuf garee warra Heroodisiin hordofanii wajjin isa irratti mariʼachuu jalqaban.
Yesuus garuu barattoota isaa wajjin gara galaanichaa dhaqe; namoonni Galiilaa fi Yihudaadhaa dhufan hedduunis isa duukaa buʼan.
Wantoota hedduu inni hojjete yommuu dhagaʼan, namoonni Yerusaalemii fi Edoomiyaatii dhufan, akkasumas Yordaanos gama, naannoo Xiiroosii fi Siidoonii dhufan hedduunis isa duukaa buʼan.
Yeroo kanatti namoonni hedduun sun akka isa hin dhiibnetti, barattoonni isaa bidiruu xinnoo akka isaaf qopheessan itti hime.
Namoota hedduu waan fayyiseef, namoonni dhukkuba ciccimaa qaban hundi isa tuquuf wal dhiibu turan.
Hafuuronni xuraaʼoon illee, yommuu isa argan hundatti isa duratti kufanii, “Ati Ilma Waaqayyoo ti” jedhanii iyyu turan.
Inni garuu yeroo baayʼee eenyummaa isaa akka hin dubbanne cimsee isaan ajaja ture.
Gaara tokkotti ol baʼees barattoota isaa muraasa ofitti waame; isaanis gara isaa dhufan.
Achiis namoota 12 filatee “Ergamoota” jedhee moggaase; kanas kan godhe akka isaa wajjin taʼan, lallabaaf akka isaan erguu fi
jinniiwwan baasuuf aangoo akka qabaataniif ture.
Namoonni 12n inni filates warra kana: Simoon isa inni Pheexiros jedhee moggaase;
Yaaqoob ilma Zabdewosii fi Yohaannis obboleessa Yaaqoob, (innis obbolaa kana “Boʼaanergees” jechuunis, “Ilmaan Kakawwee” jedhee moggaase),
Indiriyaas, Filiphoos, Bartolomewos, Maatewos, Toomaas, Yaaqoob ilma Alfewoos, Taadewoos, Simoon isa hinaafticha,
akkasumas Yihudaa Asqorotuu isa yeroo booda dabarsee isa kenne. Achiis gara mana tokkoo dhaqe;
ammas namoonni hedduun achitti waan walitti qabamaniif, Yesuusii fi barattoonni isaa nyaata nyaachuuf illee carraa hin arganne.
Firoottan isaa garuu yommuu kana dhagaʼan, “Inni maraateera” jedhanii isa qabuu dhaqan.
Barsiisonni seeraa Yerusaalemii dhufanis, “Inni Biʼeelzebuliin qabameera; mootii jinniiwwaniitiin jinniiwwan baasa” jedhan.
Kanaaf, erga ofitti isaan waamee booda akkana jedhee fakkeenyaan isaanitti dubbate: “Seexanni akkamitti Seexana baasuu dandaʼa?
Mootummaan tokko yoo wal qoqqoode, mootummaan sun jabaatee dhaabachuu hin dandaʼu;
manni tokkos yoo wal qoqqoode, manni sun jabaatee dhaabachuu hin dandaʼu.
Seexannis of irratti kaʼee yoo of qoqqoode, ni bada malee jabaatee dhaabachuu hin dandaʼu.
Eenyu illee, nama humna guddaa qabu tokko jalqaba utuu hin hidhin mana isaa seenee qabeenya isaa saamuu hin dandaʼu. Mana namichaa saamuu kan dandaʼu akkana yoo godhe qofa dha.
Dhuguman isiniin jedha, cubbuun isaan hojjetanii fi arrabsoon isaan dubbatan hundi ilmaan namootaatiif ni dhiifama.
Namni hafuura qulqulluu arrabsu garuu bara baraaf cubbamaa taʼa malee dhiifama hin argatu.”
Yesuus akkana kan jedhe, isaan “Hafuura xuraaʼaatu isa keessa jira” waan jedhaniif ture.
Yeroo kanatti haati isaa fi obboloonni isaa ala dhaabatanii namni tokko ol seenee Yesuusiin akka isaaniif waamu isatti ergan.
Namoonni hedduun isatti marsanii taaʼanis, “Kunoo, haati kee fi obboloonni kee ala dhaabatanii si iyyaafachaa jiru” jedhaniin.
Yesuus garuu deebisee, “Haati koo fi obboloonni koo eenyu faʼi?” isaaniin jedhe.
Achiis warra isatti marsanii jiran sana ilaalee akkana jedhe: “Kunoo, haati koo fi obboloonni koo warra kana!
Namni fedhii Waaqayyoo raawwatu hundi, anaaf obboleessa koo, obboleettii koo fi haadha koo ti.”
Itti fufees, “Dhuguman isiniin jedha, namoota as dhaabatan keessaa jalqaba hanga yeroo Mootummaan Waaqayyoo humnaan dhufu arganitti matumaa kan hin duune tokko tokko jiru” jedhe.
Yesuus guyyaa jaʼa booda Pheexiros, Yaaqoobii fi Yohaannisiin kophaa isaanii fudhatee gaara dheeraa tokkotti ol baʼe. Innis isaan duratti ni jijjiirame;
uffanni isaas, uffata lafa irratti namni uffata miicu tokko addeessuu dandaʼu caalaa adii taʼee calaqqise.
Eliyaasii fi Museenis isaanitti mulʼatan; isaanis Yesuusii wajjin dudubbachaa turan.
Achiis Pheexiros Yesuusiin, “Rabbii, iddoo kana taʼuun keenya nuuf gaarii dha. Kanaaf dunkaana sadii, tokko siif, tokko Museedhaaf, tokko immoo Eliyaasiif haa dhaabnu” jedheen.
Isaan baayʼee sodaatanii waan turaniif, Pheexiros wanta dubbatu hin beeku ture.
Duumessi tokko dhufee isaan haguuge; duumessicha keessaas sagaleen tokko, “Kun Ilma koo isa jaallatamaa dha. Isa dhagaʼaa” jedhe.
Yommuu akka tasaa naannoo isaanii ilaalanis, Yesuus malee namni tokko illee isaanii wajjin hin turre.
Gaaricha irraa utuu buʼaa jiraniis, hanga Ilmi namaa duʼaa kaʼutti wanta argan eenyutti iyyuu akka hin dubbanne cimsee isaan ajaje.
Isaanis wanta inni jedhe yaadatti qabatan; haa taʼu malee, duʼaa kaʼuun kun maal jechuu akka taʼe waliin mariʼatan.
Sana booda, “Maarree barsiisonni seeraa, Eliyaas dursee dhufuu qaba kan jedhan maaliifi?” jedhanii isa gaafatan.
Innis akkana isaaniin jedhe: “Eliyaas dursee dhufee waan hundumaa iddoo isaatti deebisa; garuu Ilmi namaa rakkinni hedduun irra gaʼuu fi tuffatamuu akka qabu kan barreeffame maaliifi ree?
Haa taʼu malee, ani isinitti nan hima, Eliyaas dhufeera; isaan akkuma waaʼeen isaa barreeffamee ture, wanta barbaadan isa irratti raawwatan.”
Gara barattoota kaaniitti yommuu dhufanis, namoonni hedduun isaanitti marsanii, barsiisonni seeraas utuu isaanii wajjin falmanii argan.
Haa taʼu malee, namoonni sun hundi akkuma isa arganiin baayʼee dinqisiifatanii, nagaa isa gaafachuuf gara isaatti fiigan.
Innis, “Waaʼee maalii irratti isaanii wajjin wal falmaa jirtu?” jedhee isaan gaafate.
Yeroo kanatti namoota sana keessaa tokko akkana jedhee deebiseef: “Barsiisaa, ilmi koo hafuura arraba hidhuun waan qabameef gara keetti isa nan fide.
Yeroo isatti kaʼu hunda lafatti isa kuffisa, afaan isaa hoomacha baasa, ilkaan isaa ni qara, akka malees humna dhaba. Barattoonni kee akka keessaa baasan gaafadheen ture; isaan garuu kana gochuu hin dandeenye.”
Innis deebisee, “Dhaloota amantii hin qabne nana, hanga yoomiittan isinii wajjin tura? Hanga yoomiittanis isinii obsa? Mucicha as natti fidaa” isaaniin jedhe.
Kanaaf mucicha isatti fidan; hafuurichi garuu akkuma isa argeen mucicha kuffisee dhidhiittachiise. Mucichis, lafa irratti erga kufee booda, hoomacha afaanii baasaa gangalate.
Achiis Yesuus, “Kun erga isa qabatee hammam taʼeera?” jedhee abbaa mucichaa gaafate. Innis akkana jedhe: “Ijoollummaa isaatii jalqabee ti;
isa ajjeesuufis yeroo baayʼee ibidda keessatti, akkasumas bishaan keessatti isa kuffisa. Wanta tokko gochuu yoo dandeesse garuu garaa nuu laafii nu gargaari.”
Yesuusis, “‘Yoo dandeesse’ jettee? Nama amantii qabuuf wanti hundi ni dandaʼama” jedheen.
Abbaan mucichaas yeruma sana, “Nan amana! Amantii koo caalaatti anaaf cimsi!” jedhee iyye.
Yesuus namoonni hedduun fiigaa gara isaanii dhufaa akka jiran yommuu argu hafuura xuraaʼaa sana, “Ati yaa hafuura arraba namaa hiituu fi gurra namaa duuchitu nana, isa keessaa akka baatuu fi deebitees akka isa keessa hin galle sin ajaja!” jedhee ifate.
Hafuurichi erga iyyee fi baayʼee erga isa dhidhiittachiisee booda isa keessaa baʼe; mucichis waan duʼe fakkaate, kanaaf namoota sana keessaa hedduun isaanii “Innoo duʼeera” jedhu turan.
Yesuus garuu harka isaa qabee ol isa kaase; mucichis kaʼee dhaabate.
Kanaaf, erga mana tokkotti galee booda barattoonni isaa, “Nuti hafuuricha baasuu kan dadhabne maaliifi?” jedhanii kophaatti isa gaafatan.
Innis, “Hafuurri xuraaʼaan akkanaa kadhannaadhaan malee waan tokkoon illee baʼuu hin dandaʼu” isaaniin jedhe.
Bakka sanaa baʼanii Galiilaa keessa darban; inni garuu waaʼee kanaa eenyu illee akka beeku hin barbaadne.
Sababiin isaas inni, “Ilmi namaa harka namootaatti dabarfamee ni kennama; isaanis isa ni ajjeesu; yoo ajjeefames garuu guyyaa sadii booda duʼaa ni kaʼa” jedhee barattoota isaa barsiisaa waan tureefi.
Isaan garuu wanta inni dubbate hin hubanne; isa gaafachuus ni sodaatan.
Sana booda gara Qifirnaahom dhufan. Erga mana seenee boodas, “Karaa irratti waaʼee maalii wal falmaa turtan?” jedhee isaan gaafate.
Isaanis, isaan keessaa eenyu akka caalu karaa irratti wal falmaa waan turaniif ni callisan.
Kanaaf, taaʼee warra Kudha Lamaan ofitti waamee, “Namni dura taʼuu barbaadu, isa hunda boodaa fi tajaajilaa hundumaa haa taʼu” isaaniin jedhe.
Achiis mucaa xinnoo tokko fuudhee gidduu isaanii dhaabe; isa hammatees akkana isaaniin jedhe:
“Namni ijoollee xixinnoo akkanaa keessaa tokko maqaa kootiin simatu, anaanis ni simata; namni anaan simatu immoo ana qofa utuu hin taʼin isa na erge Sanas ni simata.”
Yohaannisis, “Barsiisaa, namni tokko maqaa keetiin utuu jinniiwwan baasuu isa argine; inni nama nu duukaa buʼu waan hin turreefis isa dhowwuuf yaalii goone” jedheen.
Yesuus garuu akkana jedhe: “Namni maqaa kootiin dinqii hojjetee, yeruma sana immoo waaʼee koo wanta gadhee dubbachuu dandaʼu tokko illee waan hin jirreef, isa dhowwuuf yaalii hin godhinaa.
Sababiin isaas namni nu hin mormine hundi gara keenya dha.
Sababii isin kan Kiristoos taataniif namni bishaan kubbaayyaa tokko isiniif kennu hundi, dhuguman isiniin jedha, inni matumaa gatii isaa hin dhabu.
Haa taʼu malee, namni warra xixinnoo amantii qaban kana keessaa tokko gufachiisu hundi, dhagaan daakuu morma isaatti hidhamee galaanatti yoo gatame isaaf wayya.
“Harki kee yoo si gufachiise of irraa kutii gati. Harka lama qabaattee Gahaannam isa ibiddi isaa dhaamuu hin dandeenyetti gatamuu mannaa, qaamni kee hirʼatee jireenya argachuu sii wayya.
Miilli kee yoo si gufachiise of irraa kutii gati. Miilla lama qabaattee Gahaannamitti gatamuu mannaa, naafa taatee jireenya argachuu sii wayya.
Akkasumas, iji kee yoo si gufachiise baasii gati. Ija lama qabaattee Gahaannamitti gatamuu mannaa, ija tokko qabaattee Mootummaa Waaqayyootti galuu sii wayya.
Gahaannam keessatti raammoon isaa hin duʼu, ibiddi isaas hin dhaamu.
“Nama hunda irratti ibiddi akkuma soogiddaatti firfirsamuu qaba.
Soogiddi baʼeessa; soogiddummaa isaa yoo dhabe garuu maaliin isa miʼeessitu? Keessa keessanitti soogidda qabaadhaa; walii wajjin nagaa qabaadhaa.”
Haa taʼu malee, Yesuus guyyoota muraasa booda gara Qifirnaahomitti deebiʼe; inni manicha keessa akka jirus balʼinaan odeeffame.
Namoonni hedduun achitti waan walitti qabamaniif balbala dura illee iddoon hin jiru ture; innis dubbicha isaaniif lallabuu jalqabe.
Jarri tokkos nama lamshaaʼaa namoota afuriin baatame tokko gara isaatti fidan.
Taʼus, baayʼina namootaatiin kan kaʼe namicha gara Yesuusitti dhiheessuu hin dandeenye; kanaaf, baaxii manichaa saaqanii siree namichi lamshaaʼe sun irra ciisu kallattii Yesuus jiruun gad buusan.
Yesuusis amantii isaanii yommuu argu, namicha lamshaaʼe sanaan “Ilma ko, cubbuun kee siif dhiifameera” jedheen.
Yeroo kanatti barsiisonni seeraa achi taaʼanii turan tokko tokko garaa isaaniitti akkana jedhanii yaadu turan:
“Namni kun akkana jedhee kan dubbatu maaliifi? Inni Waaqayyoon arrabsaa jira. Waaqa tokkicha malee eenyutu cubbuudhaaf dhiifama gochuu dandaʼa?”
Yesuus garuu yeruma sana isaan garaa isaaniitti kana yaadaa akka jiran hafuura isaatiin hubatee akkana isaaniin jedhe: “Maaliif garaa keessanitti wantoota akkanaa yaaddu?
Namicha lamshaaʼe kanaan, ‘Cubbuun kee siif dhiifameera’ jechuu moo, ‘Kaʼiitii siree kee baadhuu deemi’ jechuutu salphata?
Haa taʼu malee, Ilmi namaa lafa irratti dhiifama cubbuu gochuuf aangoo qabaachuu isaa akka hubattaniif” erga jedhee booda, nama lamshaaʼe sanaan akkana jedhe:
“Ani siin nan jedha, Kaʼiitii siree kee baadhuu gara mana kee dhaqi!”
Namichis battaluma sanatti kaʼee siree isaa baatee hundi isaanii utuu isa ilaalanii baʼee deeme. Kanaaf, namoonni sun hundi baayʼee dinqisiifatanii, “Nuti matumaa wanta akkanaa arginee hin beeknu” jedhanii Waaqayyoof ulfina kennan.
Yesuus ammas gara qarqara galaanaa deeme; namoonni sun hundis gara isaa dhufuu jalqaban; innis isaan barsiisuu jalqabe.
Utuu darbaa jiruus, Leewwii ilmi Alfewoos bakka qaraxni itti sassaabamu utuu taaʼuu isa argee, “Duuka buutuu koo taʼi” jedheen. Innis battaluma sanatti kaʼee isa duukaa buʼe.
Sana booda utuu inni mana Leewwiitti maaddiitti dhihaatee jiruu, namoonni qaraxa sassaabanii fi cubbamoonni hedduun isaa fi barattoota isaa wajjin maaddiitti dhihaatan; sababiin isaas, isaan keessaa hedduun isaanii duuka buutota isaa taʼanii turan.
Haa taʼu malee, barsiisonni seeraa Fariisota taʼan yeroo inni cubbamootaa fi warra qaraxa sassaabanii wajjin nyaatu arganii barattoota isaatiin, “Inni akkamitti warra qaraxa sassaabanii fi cubbamootaa wajjin nyaata?” jechuu jalqaban.
Yesuus kana yommuu dhagaʼu akkana isaaniin jedhe: “Namoota dhukkubsataniif malee, namoota fayyaadhaaf ogeessi fayyaa hin barbaachisu. Ani namoota qajeeloo utuu hin taʼin, cubbamoota waamuufan dhufe.”
Barattoonni Yohaannisii fi Fariisonni soomuu barsiifata godhatanii turan. Kanaaf gara isaa dhufanii, “Barattoonni Yohaannisii fi barattoonni Fariisotaa yeroo hunda kan sooman, barattoonni kee garuu kan hin soomne maaliifi?” jedhanii isa gaafatan.
Yeroo kanatti Yesuus akkana isaaniin jedhe: “Michoonni misirrichaa utuu misirrichi isaanii wajjin jiruu sababii itti soomaniif qabuu? Hamma misirrichi isaan bira jirutti soomuu hin dandaʼan.
Garuu yeroon misirrichi isaan irraa itti fudhatamu ni dhufa; yeroo sana ni soomu.
Eenyu illee uffata moofaa irratti erbee haaraa hin miicamne hin erbu. Akkana yoo godhe erbeen haaraan sun shushuntuuree uffata sana caalaatti tarsaasa.
Kana malees, eenyu illee daadhii wayinii haaraa qalqalloo moofaatti hin naqu. Akkana yoo godhe garuu, daadhiin wayinii sun qalqallicha dhoosa; sana booda daadhiin wayinii sunis taʼe qalqallichi faayidaa kan hin qabne taʼu. Kanaaf daadhiin wayinii haaraan, qalqalloo haaraatti naqama.”
Yeroo tokko Yesuus guyyaa Sanbataatti maasii midhaanii keessa utuu darbaa jiruu barattoonni isaa asheeta cirachaa deemuu jalqaban.
Kanaan kan kaʼes Fariisonni, “Ilaali, isaan wanta guyyaa Sanbataatti seeraan dhorkame maaliif hojjetu?” jedhaniin.
Inni garuu akkana isaaniin jedhe: “Daawit, innii fi namoonni isaa wajjin turan yeroo wanta nyaatan dhabanii beelaʼan maal akka godhe matumaa hin dubbisnee?
Seenaa waaʼee Abiyaataar dura buʼaa lubootaa ibsu keessatti, Daawit mana Waaqayyoo keessa seenee daabboo Waaqayyo duratti dhihaatu isa luboota malee eenyu illee akka nyaatu hin heyyamamne akka nyaatee fi namoota isaa wajjin turaniifis akka kenne hin dubbisnee?”
Achiis akkana isaaniin jedhe: “Sanbatatu namaaf uumame malee, namni Sanbataaf hin uumamne.
Kanaaf Ilmi namaa Sanbataaf illee Gooftaa dha.”
Yesuus achii kaʼee gara daangaawwan Yihudaa warra Yordaanos gama jiranitti dhufe; ammas namoonni hedduun isa biratti walitti qabaman. Yeroo kanatti akkuma amala isaa isaan barsiisuu jalqabe.
Fariisonnis isa qoruuf yaadanii gara isaa dhufanii, “Namni tokko haadha manaa isaa akka hiiku seerri isaaf ni heyyamaa?” jedhanii isa gaafatan.
Innis deebisee, “Museen maal isin ajaje?” jedheen.
Isaanis, “Museen waraqaa ragaa ittiin ishii hiiku ishiidhaaf kennee akka ishii hiiku heyyameera” jedhan.
Yesuus garuu akkana isaaniin jedhe: “Museen sababii mata jabina keessaniitiif ajaja kana isiniif barreesse.
Jalqaba uumamaatii kaasee garuu, ‘Waaqayyo dhiiraa fi dubartii godhee isaan uume.
Kanaan kan kaʼes, namni abbaa isaa fi haadha isaa ni dhiisa;
lamaanuu foon tokko ni taʼu’; kanaaf, sana booda isaan foon tokko dha malee lama miti.
Egaa, wanta Waaqayyo walitti hidhe namni kam iyyuu gargar hin baasiin.”
Yeroo manatti seenanis, barattoonni waaʼee kanaa isa gaafachuu jalqaban.
Innis akkana isaaniin jedhe: “Namni haadha manaa isaa hiikee kan biraa fuudhu hundi, ishii irratti ejja raawwata;
dubartiin tokkos abbaa manaa ishii hiiktee nama kan biraatti yoo heerumte, ishiinis ejja raawwatti.”
Akka inni isaan qaqqabuuf namoonni ijoollee xixinnoo gara isaatti fiduu jalqaban; barattoonni garuu isaanitti dheekkaman.
Yesuus yeroo kana argu aaree akkana isaaniin jedhe: “Mootummaan Waaqayyoo warra akkanaatiif waan taʼeef, ijoollee xixinnoon gara koo haa dhufan, isaan dhowwuuf hin yaalinaa.
Dhuguman isiniin jedha, namni Mootummaa Waaqayyoo akka mucaa xinnoo tokkootti hin simanne hundi matumaa itti hin galu.”
Innis ijoollee sana hammate; harka isaa isaan irra kaaʼees isaan eebbise.
Achii kaʼee utuu deemaa jiruus namni tokko fiigee dhufee, isa duratti jilbeenfatee, “Yaa Barsiisaa gaarii, jireenya bara baraa dhaaluuf maal gochuun qaba?” jedhee isa gaafate.
Yesuusis akkana jedheen: “Maaliif gaarii naan jetta? Waaqayyo tokkicha malee gaariin hin jiru.
Ajajawwan, ‘Hin ajjeesin, hin ejjin, hin hatin, sobaan ragaa hin baʼin, hin gowwoomsin, abbaa keetii fi haadha keetiif ulfina kenni’ jedhan beekta.”
Namichis, “Yaa bariisaa wantoota kana hunda ijoollummaa kootii jalqabee eegeera” jedheen.
Yesuusis isa ilaalee isa jaallate; achiis “Wanta tokkotu si hafa: Dhaqi, wanta qabdu gurgurii hiyyeeyyiidhaaf kenni, samii irrattis qabeenya guddaa ni argatta; sana booda kottuu duuka buutuu koo taʼi” jedheen.
Inni garuu kana yommuu dhagaʼu ni gadde; qabeenya hedduu waan qabuufis gaddaa achii deeme.
Yesuus naannoo isaa erga ilaalee booda barattoota isaatiin, “Namoota qarshii qabaniif Mootummaa Waaqayyootti galuun akkam rakkisaa dha!” jedhe.
Barattoonni isaa garuu wanta inni dubbate kana ni dinqisiifatan. Kanaaf, Yesuus ammas deebisee akkana isaaniin jedhe: “Yaa ijoolle, Mootummaa Waaqayyootti galuun akkam rakkisaa dha!
Sooressi Mootummaa Waaqayyootti galuu mannaa, gaalli qaawwa lilmoo keessa hulluuquutu salphata.”
Barattoonni isaa caalaatti dinqisiifatanii, “Egaa eenyutu fayyuu dandaʼa ree?” jedhaniin.
Yesuusis hubatee isaan ilaalaa, “Kun namaaf hin dandaʼamu, Waaqayyoof garuu akkana miti; Waaqayyoof wanti hundi ni dandaʼama” jedhe.
Pheexirosis, “Kunoo nuti wanta hundumaa dhiisnee si duukaa buuneerra” jedheen.
Yesuusis akkana jedhe: “Dhuguman isiniin jedha, namni anaa fi misiraachichaaf jedhee, mana yookiin obboloota yookiin obboleettota yookiin haadha yookiin abbaa yookiin ijoollee yookiin maasii dhiise,
yeroo ammaatti ariʼatamaa wajjin manneen, obboloota, obboleettota, haadhota, ijoollee fi maasii dachaa 100, sirna dhufu keessatti immoo jireenya bara baraa kan hin arganne hin jiru.
Haa taʼu malee, warri duraa hedduun warra boodaa taʼu, warri boodaa hedduunis warra duraa taʼu.”
Yesuusii fi barattoonni isaa karaa gara Yerusaalemitti geessu irra utuu ol baʼaa jiranii, Yesuus isaan dura deemaa waan tureef baayʼee dinqisiifatan; warri isa duukaa buʼan garuu ni sodaatan. Inni ammas warra Kudha Lamaan kophaatti baasee wantoota isa irra gaʼuuf jiran kana isaanitti himuu jalqabe:
“Amma gara Yerusaalemitti ol baʼaa jirra; Ilmi namaas dura buutota lubootaa fi barsiisota seeraatti dabarfamee kennama. Isaanis duʼa isatti murteessu, namoota Yihudoota hin taanettis dabarsanii isa kennu.
Isatti qoosu, isatti tufu, isa garafu, akkasumas isa ajjeesu; inni garuu guyyaa sadii booda duʼaa ni kaʼa.”
Ilmaan Zabdewoos, Yaaqoobii fi Yohaannis gara isaa dhufanii, “Barsiisaa, wanta si kadhannu hunda akka nuu gootu ni barbaadna” jedhaniin.
Innis, “Maal akkan isiniif godhu barbaaddu?” isaaniin jedhe.
Isaanis, “Yeroo bakka ulfinaa kee teessu tokkoon keenya karaa mirga kee, tokkoon keenya immoo karaa bitaa kee akka teenyu nuu heyyami” jedhaniin.
Yesuus garuu, “Wanta kadhattan hin beektan. Xoofoo ani dhugu dhuguu yookiin cuuphaa ani cuuphamu cuuphamuu dandeessuu?” isaaniin jedhe.
Isaanis, “Eeyyee, ni dandeenya” jedhaniin. Yeroo kanatti Yesuus akkana isaaniin jedhe: “Xoofoo ani dhugu ni dhugdu, cuuphaa ani cuuphamus ni cuuphamtu.
Karaa mirga koo fi karaa bitaa koo taaʼuun garuu, warra isaaniif qophaaʼeef kan kennamu malee wanta ani kennu miti.”
Barattoonni kurnan kaan yeroo kana dhagaʼan, Yaaqoobii fi Yohaannisitti dheekkaman.
Yesuus garuu ofitti isaan waamee akkana isaaniin jedhe: “Namoonni bulchitoota sabootaa jedhaman gooftaa akka isaan irratti taʼan, guguddoonni isaaniis aangoo isaanii akka isaanitti argisiifatan beektu.
Isin gidduutti garuu akkana taʼuu hin qabu; kanaa mannaa isin keessaa guddaa taʼuu kan barbaadu hundi, tajaajilaa keessan haa taʼu;
isin keessaa namni dura taʼuu barbaadu hundi garbicha hunda keessanii haa taʼu.
Ilmi namaa iyyuu, warra kaan tajaajiluu fi lubbuu isaa namoota hedduudhaaf furii godhee kennuuf dhufe malee, akka isa tajaajilaniif hin dhufne.”
Achiis gara Yerikoo dhufan. Haa taʼu malee, inni, barattoonni isaa fi namoonni hedduun utuu Yerikoodhaa baʼaa jiranii, Barxemewoos (ilmi Xemewoos), inni qaro dhabeessaa fi kadhattuu taʼe karaa qarqara taaʼa ture.
Innis Yesuus isa nama Naazireet taʼuu isaa yommuu dhagaʼu, “Yaa Yesuus Ilma Daawit, garaa naa laafi” jedhee iyye.
Yeroo kanatti namoonni hedduun akka inni callisu itti himuudhaan isa ifachuu jalqaban; inni garuu, “Yaa Ilma Daawit, garaa naa laafi” jedhee ittuma caalchisee iyyuu isaa itti fufe.
Kanaaf Yesuus dhaabatee, “Isa waamaa!” jedhe. Isaanis namicha qaro dhabeessa taʼe sanaan, “Jabaadhu! Kaʼi; inni si waamaa jira” jedhaniin.
Innis uffata isaa of irraa darbatee, utaalee kaʼuudhaan gara Yesuus dhaqe.
Achiis Yesuus, “Maal akkan siif godhu barbaadda?” jedheen. Namichi qaro dhabeessa taʼe sunis, “Rabboonii agartuun koo akka anaaf deebiʼu godhi” jedheen.
Yesuusis, “Dhaqi. Amantiin kee si fayyiseera” jedheen. Namichis agartuun isaa yeruma sana isaaf deebiʼe; achiis namoota sanaa wajjini isa duukaa buʼuu jalqabe.
Sanbatni erga darbee boodas, Maariyaam Magdalaa, Maariyaam haati Yaaqoobii fi Saloomeen dhaqanii reeffa isaa dibuuf urgooftuu bitan.
Guyyaa jalqaba torban sanaattis ganama barii akkuma aduun baateen gara awwaalichaa dhufan.
Isaanis, “Eenyutu afaan awwaalichaa irraa dhagicha nuuf gangalcha?” waliin jechaa turan.
Yommuu ol jedhanii ilaalan garuu, dhagichi akka malee guddaa taʼus, afaan awwaalichaa irraa gangalfamee ture.
Yommuu gara awwaalichaatti seenanis dargaggeessi uffata adii uffate tokko karaa mirgaa yommuu taaʼu arganii naʼan.
Innis akkana isaaniin jedhe: “Hin naʼinaa; isin Yesuus isa muka irratti fannifamee ture sana barbaadaa jirtu. Inni duʼaa kaʼeera. Amma as hin jiru. Kunoo, bakka reeffi isaa kaaʼamee ture iyyuu ilaalaa.
Kanaa mannaa dhaqaatii, ‘Inni isin dursee gara Galiilaa ni dhaqa. Akkuma inni isinitti himee tures, isin achitti isa ni argitu’ jedhaa barattoota isaa fi Pheexirositti himaa.”
Kanaaf dubartoonni kun awwaalicha keessaa baʼanii, hollachaa fi ajaaʼibsiifachaa bakka sanaa baqatan. Waan sodaataniifis nama tokkotti iyyuu homaa hin dubbanne.
Achiis galaanicha gamatti ceʼanii gara naannoo biyya Gergesenoon dhufan.
Akkuma Yesuus bidiricha irraa buʼeenis, namni hafuura xuraaʼaadhaan qabame tokko bakka awwaalaa gidduudhaa baʼee gara isaa dhufe.
Namichi kun awwaala gidduu jiraata ture; hanga yeroo sanaattis namni tokko funcaadhaan illee isa hidhuu hin dandeenye.
Yeroo baayʼee gaadii sibiilaa fi funcaadhaan hidhama ture; inni garuu funcaa sana ni kukkuta, gaadii sibiilaa sanas ni caccabsa ture; namni toʼannaa jala isa oolchuuf humna qabu tokko illee hin jiru ture.
Yeroo hunda halkanii fi guyyaa bakka awwaalaa keessattii fi gaarota irratti ni iyya; dhagaadhaanis of mummura ture.
Yeroo Yesuusiin fagootti argu garuu, fiigee dhufee isaaf sagade.
Achiis sagalee guddaadhaan iyyee, “Yaa Yesuus Ilma Waaqayyo Isa Hundaa Olii, maal wal irraa qabna? Akka na hin dhiphisne maqaa Waaqayyootiin sin kaksiisa” jedhe.
Akkana kan jedhes Yesuus, “Hafuura xuraaʼaa nana, nama kana keessaa baʼi” waan jedheef ture.
Yesuus, “Maqaan kee eenyu?” jedhee isa gaafate. Innis, “Nuti baayʼee waan taaneef maqaan koo ‘Leegewooni’” jedhee deebiseef.
Namichis Yesuus hafuurota sana biyya sana keessaa akka hin ariine irra deddeebiʼee kadhate.
Yeroo kanatti booyyee hedduun hoomaan tokko gaara tokko irra ni dheedu turan.
Hafuuronni xuraaʼoon sunis, “Gara hoomaa booyyee sanaatti akka gallu isaanitti nu ergi” jedhanii isa kadhatan.
Innis isaaniif heyyame. Hafuuronni xuraaʼoon kunis baʼanii booyyota sanatti galan; booyyonni gara 2,000 taʼanis qarqara hallayyaa irraa didichanii galaanicha keessa lixanii liqimfaman.
Tiksitoonni booyyotaa sun garuu baqatanii magaalaa fi baadiyyaatti waaʼee kanaa waan odeessaniif, namoonni wanta taʼe kana ilaaluu dhufan.
Gara Yesuus yommuu dhufanis, namichi duraan jinniidhaan, jechuunis Leegewooniin qabamee ture sun uffata uffatee, sammuun isaa fayyee taaʼuu isaa yommuu argan baayʼee sodaatan.
Namoonni wanta kana arganis, wanta namicha jinniidhaan qabamee fi booyyota sanaa wajjin wal qabateen taʼe isaanitti himan.
Kanaaf, Yesuus naannoo isaanii gadhiisee akka deemu isa kadhachuu jalqaban.
Utuu inni bidiruu yaabbachaa jiruus, namni jinniidhaan qabamee ture sun isaa wajjin deemuuf isa kadhate.
Yesuus garuu isaaf heyyamuu mannaa, “Gara mana kee fi firoottan kee dhaqiitii wanta Yihowaan siif godhe hundumaa fi gara laafina inni sitti argisiise isaanitti himi” jedheen.
Namichis dhaqee wanta Yesuus isaaf godhe hundumaa Dikaappoolisitti lallabuu jalqabe; namoonni hundis ni dinqisiifatan.
Yesuus ammas bidiruudhaan galaanicha gamatti erga ceʼee booda, namoonni hedduun isa biratti walitti qabaman; innis qarqara galaanichaa ture.
Geggeessitoota mana sagadaa sana keessaa tokko kan taʼe Yaayiros, dhufee yommuu isa argu miilla isaatti kufe.
Achiis “Intalli koo akka malee dhukkubsatteetti. Maaloo ishiin fayyitee akka jiraattuuf, kottuutii harka kee ishii irra kaaʼi” jedhee irra deddeebiʼee isa kadhate.
Kanaaf, Yesuus isa duukaa deeme; namoonni hedduunis isa dhiibaa isa duukaa buʼan.
Yeroo kanatti dubartiin dhiigni ishii waggaa 12f dhangalaʼaa ture tokko jirti turte.
Ishiin ogeeyyii fayyaa hedduu bira dhaquudhaan baayʼee kan dhiphattee fi wanta qabdu hundumaa kan fixxe taʼus, dhukkubni ishii ittuma caalaa deeme malee itti hin wayyoofne.
Ishiin waaʼee Yesuus yommuu dhageessu, namoota hedduu gidduudhaan duuba isaatiin dhuftee uffata isaa tuqxe;
sababiin isaas ishiin, “Ani uffata isaa qofa illee yoon tuqe nan fayya” jettee yaaddi turte.
Dhiigni ishii dhangalaʼaa tures battaluma sanatti ni dhaabate; dhukkuba ishii isa ishii dhiphisu irraa akka fayyites qaama ishii keessatti itti beekame.
Yesuusis battaluma sanatti humni akka isa keessaa baʼe itti dhagaʼame; gara duubaattis garagalee, “Eenyutu uffata koo tuqe?” jedhee gaafate.
Barattoonni isaa garuu, “Namoonni hedduun akka si dhiibaa jiran utuma argituu, ‘Eenyutu na tuqe?’ jettee gaafattaa?” jedhaniin.
Inni garuu eenyu akka isa tuqe beekuuf naannoo isaa ilaale.
Dubartiin fayyuu ishii hubatte kun sodaadhaan hollachaa dhuftee isa duratti kufuudhaan wanta tokko utuu hin hambisin dhugaa isaa isatti himte.
Innis, “Intala ko, amantiin kee si fayyiseera. Nagaadhaan dhaqi; dhukkuba kee isa si dhiphisu irraas fayyi” jedheen.
Utuu inni dubbachaa jiruus, namoonni tokko tokko mana geggeessituu mana sagadaa sanaa dhufanii, “Intalli kee duuteetti. Kana booda maaliif Barsiisaa dhamaasta?” jedhaniin.
Yesuus garuu wanta isaan dubbatan dhagaʼee, geggeessaa mana sagadaa sanaan, “Amani qofa malee, hin sodaatin” jedheen.
Yeroo kanatti Pheexiros, Yaaqoobii fi Yohaannis obboleessa Yaaqoob malee eenyu illee akka isa duukaa buʼu hin heyyamne.
Yeroo gara mana geggeessituu mana sagadaa sanaa dhufanis, Yesuus namoota wacan, booʼanii fi sagalee guddaadhaan wayyoo wayyoo jedhan arge.
Erga mana seenee booda, “Maaliif waccanii boossu? Intalattiin rafaa jirti malee hin duune” isaaniin jedhe.
Isaanis yeroo kanatti tuffiidhaan isatti kolfuu jalqaban. Inni garuu hunda isaanii erga gad baasee booda, abbaa fi haadha intalattii, akkasumas warra isaa wajjin jiran fudhatee bakka intalattiin jirtutti ol seene.
Achiis harka intalattii qabee, “Xaaliitaa quumii” jedheen; hiikni isaas, “Intaloo siin nan jedha, kaʼi!” jechuu dha.
Intalattiinis yeruma sana kaatee deemuu jalqabde. (Umuriin ishii waggaa 12 ture.) Yeroo kanatti warri ishii baayʼee gammadanii of wallaalan.
Inni garuu waaʼee kanaa eenyutti iyyuu akka hin dubbanne irra deddeebiʼee isaan ajaje; wanta nyaatamu akka ishiidhaaf kennanis isaanitti hime.
Ayyaanni Faasikaa fi Ayyaanni Maxinoo guyyaa lama booda kabajama ture. Dura buutonni lubootaa fi barsiisonni seeraa karaa haxxummaadhaan Yesuusiin qabanii itti ajjeesan barbaadu turan;
isaan, “Namoota gidduutti jeequmsi uumamuu waan dandaʼuuf, guyyaa ayyaanaatti taʼuu hin qabu” jedhu turan.
Yesuus Bitaaniyaa keessa mana Simoon isa dhukkuba nadaayiitiin qabamee ture sanaatti utuu maaddiitti dhihaatee jiruu, dubartiin tokko zayitii urgaaʼu kan gatii guddaa qabuu fi naardosii qulqulluu irraa qopheeffame qaruuraa albaasxiroositti fiddee dhufte. Ishiinis qaruuraa sana cabsitee banuudhaan mataa isaa irratti dhangalaasuu jalqabde.
Yeroo kanatti ergamoonni tokko tokko aaranii akkana waliin jedhan: “Zayitiin urgaaʼu kun maaliif lafatti bada?
Zayitiin urgaaʼu kun dinaaree 300 olitti gurguramee qarshiin isaa hiyyeeyyiidhaaf kennamuu dandaʼa ture!” Ishiittis baayʼee aaran.
Yesuus garuu akkana jedhe: “Ishii dhiisaa. Dubartii kana maaliif dhiphistu? Ishiin wanta gaarii anaaf gooteetti.
Hiyyeeyyiin yeroo hunda isinii wajjin waan jiraniif, yeroo barbaaddan hundatti waan gaarii isaaniif gochuu dandeessu; anaan garuu yeroo hunda na hin argattan.
Ishiin wanta dandeessu gooteetti; zayitii urgaaʼu kana dursitee qaama koo irratti dhangalaastee awwaalaaf na qopheessiteetti.
Dhuguman isiniin jedha, guutummaa addunyaa irratti bakka misiraachoon kun lallabamu hundatti, wanti dubartiin kun goote yaadannoo ishiitiif ni dubbatama.”
Warra Kudha Lamaan keessaa tokko kan taʼe Yihudaa Asqorotuun, Yesuusiin dabarsee isaanitti kennuuf gara dura buutota lubootaa dhaqe.
Isaanis yeroo kana dhagaʼan, gammadanii qarshii meetii isaaf kennuuf waadaa galan. Kanaaf, inni dabarsee isa kennuuf carraa gaarii barbaaduu jalqabe.
Guyyaa jalqaba Ayyaana Maxinoo akkuma barame yeroo aarsaa Faasikaa dhiheessanitti, barattoonni isaa gara Yesuus dhufanii, “Faasikaa akka nyaattu dhaqnee eessatti akka sii qopheessinu barbaadda?” jedhaniin.
Innis akkana isaaniin jedhee barattoota isaa lama erge: “Gara magaalaa dhaqaa, namni okkotee bishaanii baate tokko isinitti dhufa. Isa duukaa buʼaa;
mana namichi itti seenu dhaqaatii abbaa manichaatiin, ‘Barsiisaan, “Manni keessummaa iddoon ani barattoota koo wajjin Faasikaa itti nyaadhu eessa?” jedheera’ jedhaa.
Innis kutaa balʼaa fooqii irraa afamee qophaaʼe isinitti argisiisa. Achitti nuuf qopheessaa.”
Kanaaf barattoonni deemanii magaalichatti seenanii, akkuma inni isaaniin jedhe taʼee argan, Faasikaas ni qopheessan.
Erga dhihee boodas, Yesuus barattoota isaa Kudha Lamaanii wajjin dhufe.
Utuu maaddiitti dhihaatanii nyaachaa jiraniis, “Dhuguman isiniin jedha, isin keessaa tokko inni anaa wajjin nyaatu dabarsee na kenna” jedhe.
Isaanis baayʼee gaddanii, tokko tokkoon “Ana taʼinnaa laata?” isaan jechuu jalqaban.
Innis akkana isaaniin jedhe: “Inni isa warra Kudha Lamaan keessaa tokko taʼee fi anaa wajjin saanii keessaa cuuphatu dha.
Ilmi namaa akkuma waaʼeen isaa barreeffame ni deema; isa Ilma namaa dabarsee kennu sanaaf garuu wayyoo! Namni sun utuu hin dhalanne taʼee isaaf wayya ture.”
Utuu nyaachaa jiranii, Yesuus maxinoo fuudhee eebbise; caccabsees isaaniif kennee, “Fudhadhaa, kun foon koo argisiisa” jedhe.
Xoofoos fuudhee erga galateeffatee booda isaaniif kenne; hundumtuu isa keessaa dhugan.
Achiis akkana isaaniin jedhe: “Kun dhiiga koo isa ‘dhiiga kakuu’ taʼee fi namoota hedduudhaaf dhangalaʼu argisiisa.
Dhuguman isiniin jedha, Ani hamman guyyaa Mootummaa Waaqayyoo keessatti wayinii isa haaraa dhugu sanaatti, kana booda matumaa firii wayinii sana irraa hin dhugu.”
Dhuma irrattis faarfannaa galataa erga faarfatanii booda gara Gaara Ejersaa deeman.
Yesuusis akkana isaaniin jedhe: “‘Ani tiksee sana nan rukuta hoolonnis ni bittinnaaʼu’ jedhamee waan barreeffameef isin hundi keessan ni gufattu.
Haa taʼu malee, ergan duʼaa kaʼee booda, isin dursee gara Galiilaa nan dhaqa.”
Pheexiros garuu, “Warri kaan hundi yoo gufatan illee, ani matumaa hin gufadhu” jedheen.
Yeroo kanatti Yesuus, “Dhuguman siin jedha harʼa, eeyyee halkan kana kormaan indaaqqoo siʼa lama iyyuu isaa dura, ati siʼa sadii na ganta” jedheen.
Inni garuu, “Sii wajjin duʼuun yoo ana irra jiraate illee, ani matumaa si hin ganu” jechuu isaa itti fufe. Warri kaan hundis akkanuma jechuu jalqaban.
Achiis gara bakka Getesemaanee jedhamu dhufan; Yesuus barattoota isaatiin, “Ani yommuun kadhadhu isin asuma taaʼaa” jedhe.
Pheexiros, Yaaqoobii fi Yohaannisiin fudhatee deeme; achiis akka malee dhiphachuu fi jeeqamuu jalqabe.
“Ani hamma duʼaatti baayʼee gaddeera. Asuma turaatii dammaqaa eegaa” isaaniin jedhe.
Isaan irraa xinnoo gara fuulduraatti siqee lafatti gombifamee yoo dandaʼame saʼaatichi akka isa irra darbu kadhachuu jalqabe.
“Aabbaa, wanti hundi siif ni dandaʼama; xoofoo kana ana irraa fageessi. Taʼus akka ani barbaadu utuu hin taʼin, akka ati barbaaddu haa taʼu” jedhe.
Gara isaaniitti yommuu deebiʼus rafanii isaan argee Pheexirosiin akkana jedhe: “Simoon, rafaa jirtaa? Egaa isin saʼaatii tokkoof illee anaa wajjin dammaqxanii eeguu hin dandeenyee?
Qorumsatti akka hin galle dammaqaa eegaa; yeroo hundas kadhadhaa. Hafuurri qophaaʼaa dha; foon garuu dadhabaa dha.”
Ammas achi deemee waanuma dura kadhate sana irra deebiʼee kadhate.
Ammas deebiʼee yeroo dhufu hirribni isaan qabee waan tureef rafanii isaan arge; kanaaf, isaan deebii isaaf kennan wallaalan.
Yeroo sadaffaadhaaf deebiʼee dhufees akkana isaaniin jedhe: “Yeroon kun yeroo itti raftanii fi yeroo itti boqottan miti! Ni gaʼa! Saʼaatichi gaʼeera! Kunoo, Ilmi namaa harka cubbamootaatti dabarfamee kennamuuf jedha.
Kaʼaa haa deemnu. Kunoo, inni dabarsee na kennu dhihaateera.”
Yeruma sana utuma inni kana dubbachaa jiruu, Yihudaan inni warra Kudha Lamaan keessaa tokko taʼe ni dhufe; namoonni hedduun dura buutota lubootaa, barsiisota seeraa fi maanguddoota biraa ergamanis goraadee fi ulee qabatanii isaa wajjin jiru turan.
Inni dabarsee isa kennus, “Inni ani dhungadhu isa dha; qabaatii, of eeggannoodhaan isa geessaa” jedhee mallattoo isaaniif kennee ture.
Kallattiidhaan gara isaa dhufee itti dhihaatee, “Rabbii!” jedhee isa dhungate.
Isaanis qabanii isa hidhan.
Haa taʼu malee warra achi dhaabatan keessaa tokko goraadee isaa luqqifatee gurra garbicha luba ol aanaa rukutee irraa kute.
Yesuus garuu deebisee akkana isaaniin jedhe: “Akka nama saamtuu qabuutti goraadee fi ulee qabattanii ana qabuu dhuftanii?
Guyyuma guyyaadhaan mana qulqullummaa keessatti barsiisaa isinii wajjinan ture; isin garuu na hin qabne. Haa taʼu malee, kun kan taʼe wanti Kitaabonni Qulqulluun jedhan akka raawwatamaniifi.”
Yeroo kanatti hundi isaanii isa dhiisanii baqatan.
Haa taʼu malee, dargaggeessi qullaa isaa dhokfachuuf uffata quncee talbaa irraa hojjetame qofa marxifate tokko itti dhihaatee isa duukaa buʼa ture; isaanis isa qabuuf yaalii godhan;
inni garuu uffata isaa harka isaaniitti dhiisee qullaa isaa baqate.
Isaanis Yesuusiin gara luba ol aanaatti geessan; dura buutonni lubootaa, manguddoonnii fi barsiisonni seeraa hundis walitti qabaman.
Pheexiros garuu hamma mooraa luba ol aanaa sanaatti irraa fagaatee isa duukaa buʼa ture; innis tajaajiltoota manicha keessa jiranii wajjin taaʼee ibidda qaqqaammachaa ture.
Yeroo kanatti dura buutonni lubootaa fi guutummaan yaaʼii Saanhedriin Yesuusiin ajjeesuuf isa irratti ragaa barbaadu turan; garuu ragaa tokko illee hin arganne.
Namoonni hedduun sobaan isa irratti ragaa kan baʼan taʼus, wanti isaan dubbatan tokko hin turre.
Namoonni tokko tokkos kaʼanii akkana jedhanii sobaan isa irratti ragaa baʼuu jalqaban:
“Inni, ‘Ani mana qulqullummaa harkaan ijaarame kana diigee, guyyaa sadiitti isa harkaan hin ijaaramne kan biraa nan ijaara’ jechuu isaa dhageenyeerra.”
Haa taʼu malee, kanuma irratti illee ragaan isaan baʼan tokko hin turre.
Achiis lubni ol aanaan ol kaʼee gidduu isaanii dhaabatee, “Deebii tokko illee hin kennituu? Wanta namoonni kun si irratti ragaa baʼan hin dhageessuu?” jedhee Yesuusiin gaafate.
Yesuus garuu calluma jedhe malee, deebii tokko illee hin kennine. Ammas lubni ol aanaan sun, “Kiristoos Ilmi Isa Eebbifamaa Sanaa siʼii?” jedhee isa gaafachuu jalqabe.
Yeroo kanatti Yesuus, “Eeyyee ana dha; Ilmi namaa mirga isa humna qabeessa sanaa taaʼee, duumessa samiitiin yommuu dhufu ni argitu” jedhe.
Yeroo kanatti lubni ol aanaan sun uffata isaa tarsaasee akkana jedhe: “Kana caalaa ragaa baatota dabalataa maaliitu nu barbaachisa?
Waaqayyoon arrabsuu isaa isinumti iyyuu dhageessaniittu. Maarree murtoon keessan maali dha?” Hundi isaaniis duʼuu akka qabu itti murteessan.
Isaan keessaa tokko tokko itti tufuu jalqaban; fuula isaas haguuganii abootteedhaan isa rukutaa, “Raajii dubbadhu!” jedhaniin. Waardiyyoonni mana murtichaas kakkabalaa isa fuudhanii deeman.
Pheexiros mooraa keessa utuu jiruu, durboota tajaajiltoota luba ol aanaa taʼan keessaa tokko gara isaa dhufte.
Ishiinis Pheexiros utuu ibidda qaqqaammatuu isa argitee, hubattee isa ilaalaa, “Atis Yesuus isa namicha biyya Naazireet kanaa wajjin turte!” jetteen.
Inni garuu, “Ani nama kana hin beeku; wanti ati dubbachaa jirtus naaf hin galu” jedhee gane; achiis gara karra mooraa sanaatti gad baʼe.
Achittis tajaajiltuun tokko isa argitee ammas warra achi dhaabataniin, “Kunis isaan keessaa tokko dha” jette.
Inni garuu ammas ni gane. Yeroo muraasa boodas, warri achi dhaabatan ammas Pheexirosiin, “Ati nama Galiilaa waan taateef, dhuguma iyyuu isaan keessaa tokko dha” jedhaniin.
Inni garuu, “Ani namicha isin jettan kana hin beeku!” jedhee of abaaruu fi kakachuu jalqabe.
Battaluma sanattis kormaan indaaqqoo siʼa lammaffaa iyye; Pheexirosis isa Yesuus, “Kormaan indaaqqoo siʼa lama iyyuu isaa dura, ati siʼa sadii na ganta” jedhee ture yaadate. Achiis of toʼachuu dadhabee hinqirfatee booʼuu jalqabe.
Akkuma bariʼeenis, dura buutonni lubootaa, manguddoonnii fi barsiisonni seeraa, jechuunis guutummaan yaaʼii Saanhedriin erga waliin mariʼatanii booda, Yesuusiin hidhanii geessanii Philaaxositti dabarsanii isa kennan.
Philaaxosis, “Ati Mootii Yihudootaa tii?” jedhee isa gaafate. Innis, “Atumti iyyuu jette kaa” jedhee deebiseef.
Dura buutonni lubootaa garuu himata hedduu isa irratti dhiheessu turan.
Yeroo kanatti Philaaxos ammas, “Deebii tokko illee hin kennituu? Wanta meeqaan si himachaa akka jiran ilaali” jedhee isa gaafate.
Haa taʼu malee, Yesuus sana booda deebii tokko illee waan isaaf hin kennineef Philaaxos ni dinqisiifate.
Inni yeroo hunda guyyaa ayyaanaatti nama uummanni sun akka isaaniif hiikamu barbaadan tokko hiikuu barsiifata godhatee ture.
Yeroo sanatti namoota warra kaan mootummaa irratti kakaasuudhaan nama ajjeesanii hidhaman keessaa namni Barbaan jedhamu tokko jira ture.
Kanaaf, namoonni sun dhufanii wanta Philaaxos isaaniif gochuu amaleeffatee ture akka isaaniif godhu gaafachuu jalqaban.
Innis deebisee, “Mootii Yihudootaa akka ani isiniif hiiku barbaadduu?” isaaniin jedhe.
Philaaxos kana kan jedhe, dura buutonni lubootaa hinaaffaadhaan dabarsanii akka isa kennan waan beekuuf ture.
Haa taʼu malee, dura buutonni lubootaa sun, Yesuusiin utuu hin taʼin, Barbaaniin akka isaaniif hiiku akka gaafatan uummaticha kakaasan.
Philaaxos ammas deebisee, “Isa isin ‘Mootii Yihudootaa’ jettanii waamtan kana hoo maal godhu ree?” isaaniin jedhe.
Isaanis, “Isa fannisi!” jedhanii iyyuu isaanii itti fufan.
Philaaxosis, “Maaliif? Balleessaa maalii hojjete?” isaaniin jedhe. Isaan garuu, “Isa fannisi!” jedhanii ittuma caalchisanii iyyan.
Yeroo kanatti Philaaxos, uummaticha gammachiisuu barbaadee Barbaaniin isaaniif hiike; Yesuusiin garuu erga garafsiisee booda muka irratti akka fannifamu dabarsee isa kenne.
Loltoonni sunis gara mooraa mana bulchaa biyyaa kanatti isa geessan; sana booda loltoota hunda walitti qaban.
Uffata dhiilgee itti uffisanii, qoree irraa gonfoo dhaʼanii mataa isaa irra kaaʼan;
achiis, “Yaa Mootii Yihudootaa, nagaan siif haa taʼu!” jedhanii nagaa isa gaafachuu jalqaban.
Akkasumas ulee shomboqqootiin mataa isaa rukutan, itti tufan, jilbeenfataniis isaaf sagadan.
Dhuma irrattis erga itti qoosanii booda, uffata dhiilgee sana irraa baasanii uffata isaa deebisanii itti uffisan. Achiis isa fannisuuf fuudhanii deeman.
Namni biyya Qareenaa Simoon jedhamu tokko baadiyyaadhaa utuu dhufuu arganii muka Yesuus itti fannifamu akka baatu isa dirqisiisan. Namni kun abbaa Iskindirii fi abbaa Ruufos ture.
Achiis bakka Golgootaa jedhamutti isa geessan; “Golgootaa” jechuun hiikni isaa “Bakka Buqqee Mataa” jechuu dha.
Bakka kanattis daadhii wayinii qumbiidhaan makame isaaf kennuuf yaalan; inni garuu fudhachuu dide.
Muka irratti erga isa fannisanii boodas, eenyu isa kam akka fudhatu beekuuf carraa buufatanii uffatawwan isaa warra inni irratti uffatu hiratan.
Yommuu muka irratti isa fannisanis yeroon isaa saʼaatii sadii ture.
Barreeffamni himata isa irratti dhihaate ibsuu fi “Mootii Yihudootaa” jedhu mataa isaa olitti barreeffamee ture.
Kana malees, saamtota lama, isa tokko karaa mirga isaa isa tokko immoo karaa bitaa isaa isaa wajjin muka irratti fannisanii turan.
Namoonni karaa sana irra darbanis isa arrabsu turan; mataa isaanii raasaniis akkana jedhu turan: “Muu, ati yaa isa mana qulqullummaa diigdee guyyaa sadiitti ijaartu nana,
mee muka irratti fannifamte irraa buʼii of oolchi.”
Dura buutonni lubootaas akkasuma barsiisota seeraa wajjin akkana waliin jedhanii isatti qoosan: “Warra kaan oolcheera; ofii isaa garuu oolchuu hin dandeenye!
Nuti kana arginee akka isatti amannuuf, mee Kiristoos Mootiin Israaʼel amma muka irratti fannifame irraa haa buʼu.” Warri isaa wajjin muka irratti fannifaman illee isa arrabsu turan.
Saʼaatii jaʼaa jalqabee hanga saʼaatii sagaliitti guutummaan lafaa ni dukkanaaʼe.
Saʼaatii sagalitti Yesuus, sagalee guddaadhaan,“Eelii, Eelii, laamaa saabaaqtaanii?” jedhee iyye; hiikni isaas, “Yaa Waaqa ko, yaa Waaqa ko maaliif na dhiiste?” jechuu dha.
Warra naannoo sana dhaabatan keessaa tokko tokko yommuu kana dhagaʼan, “Ilaa, inni Eliyaasiin waammachaa jira” jedhan.
Yeroo kanatti namichi tokko fiigee ispoonjii daadhii wayinii dhangaggaaʼaa keessa erga cuuphee booda, ulee shomboqqootti diree akka inni dhugu isaaf kennee, “Dhiisaa! Mee Eliyaas dhufee akka gad isa buusu ilaalla” jedhe.
Yesuus garuu sagalee guddaadhaan erga iyyee booda ni duʼe.
Yeroo kanatti golgaan mana qulqullummaa gararraadhaa hamma gajjallaatti bakka lamatti tarsaʼe.
Ajajaan dhibbaa fuula isaa dura dhaabatee ture sun, inni haala akkanaatiin duʼuu isaa yommuu argu, “Dhuguma iyyuu namni kun Ilma Waaqayyoo ture” jedhe.
Dubartoonni fagoo dhaabatanii ilaalanis jiru turan; isaan keessaa Maariyaam Magdalaa, Maariyaam haadha Yaaqoob isa quxisuu fi haadha Yoseef, akkasumas Saloomee turan.
Dubartoonni kun warra yommuu inni Galiilaa turetti isa duukaa buʼaa, akkasumas isa tajaajilaa turani dha; dubartoonni isaa wajjin gara Yerusaalem dhufan hedduunis jiru turan.
Guyyichi dhihuu jala waan gaʼee fi Guyyaa Qophii, jechuunis jala bultii Sanbataa waan taʼeef,
namni magaalaa Armaatiyaa Yoseef jedhamuu fi miseensa Mana Marii Yihudootaa beekamaa taʼe ni dhufe; namni kun Mootummaa Waaqayyoo ni eeggata ture. Innis ija jabinaan Philaaxos duratti dhihaatee reeffi Yesuus akka isaaf kennamu gaafate.
Philaaxos garuu inni dafee duʼuu isaa dinqisiifatee, ajajaa dhibbaa sana ofitti waamee Yesuus akka duʼee fi akka hin duune isa gaafate.
Ajajaa dhibbaa sana irraa erga mirkaneeffatee boodas, reeffa isaa Yoseefiif kenne.
Yoseefis uffata quncee talbaa irraa hojjetame bitee, reeffa isaa erga mukicha irraa buusee booda, uffata quncee talbaa irraa hojjetame sanaan kafanee awwaala kattaa keessatti qophaaʼe tokko keessa kaaʼe; dhagaa tokkos gara afaan awwaalichaatti gangalche.
Maariyaam Magdalaa fi Maariyaam haati Yoseef garuu, reeffa isaa eessa akka kaaʼan ilaalu turan.
Yesuus ammas qarqara galaanichaatti barsiisuu jalqabe; namoonni hedduunis isa biratti walitti qabaman. Kanaaf, bidiruu yaabbatee keessa taaʼee, qarqara galaanichaa irraa achi siqe; namoonni sun hundi garuu qarqara galaanichaa turan.
Innis fakkeenyaan wanta hedduu isaan barsiisuu jalqabe; yommuu barsiisus akkana isaaniin jedhe:
“Dhaggeeffadhaa. Kunoo namni sanyii facaasu tokko sanyii facaasuu dhaqe.
Utuu inni facaasaa jiruus sanyiiwwan tokko tokko karaa qarqara buʼan; simbirroonnis dhufanii sanyiiwwan sana funaannatan.
Kaan immoo lafa dhagaa taʼee fi biyyoo hedduu hin qabne irra buʼan; biyyoon sun gad fageenya waan hin qabneef dafanii biqilan.
Haa taʼu malee, hiddi isaanii waan gad hin fagaanneef, yeroo aduun baatu waxalamanii gogan.
Sanyiiwwan kaan immoo qoree gidduu buʼan; qoreen sunis guddatee waan isaan hudheef firii utuu hin godhatin hafan.
Kaan garuu biyyoo gaarii irra buʼan; biqilanii guddataniis firii godhachuu jalqaban; akka kanaan dachaa 30, dachaa 60, dachaa 100 godhatan.”
Achiis itti dabaluudhaan, “Namni gurra dhagaʼu qabu haa dhagaʼu” jedhe.
Utuu inni kophaa isaa jiruus barattoonni isaa Kudha Lamaanii fi warri naannoo isaa jiran, waaʼee fakkeenyota inni dubbatee isa gaafachuu jalqaban.
Innis akkana isaaniin jedhe: “Iccitiin Mootummaa Waaqayyoo ifatti isinitti himameera; warra kaaniif garuu wanti hundi fakkeenyaan itti himama;
sababiin isaas, isaan utuma ilaalanii waan hin argineef, utuma dhagaʼanii ergaa isaa waan hin hubanneef, deebiʼaniis dhiifama waan hin arganneefi.”
Yesuus itti dabalees akkana isaaniin jedhe: “Isin fakkeenya kana hin hubanne erga taʼee, fakkeenyota kaan hunda akkamitti hubachuu dandeessu ree?
“Namichi sanyii facaasu, dubbicha facaasa.
Namoonni tokko tokko sanyii karaa qarqara buʼee wajjin wal fakkaatu; akkuma dubbicha dhagaʼaniin Seexanni dhufee dubbicha isaan keessatti facaafame sana fudhata.
Namoonni kaan immoo sanyii lafa dhagaa irratti facaafamee wajjin wal fakkaatu; dubbicha akkuma dhagaʼaniin gammachuudhaan fudhatu.
Haa taʼu malee, hidda waan hin qabneef yeroo muraasaaf qofa turu; sana booda garuu sababii dubbichaatiin rakkinni yookiin ariʼatamni yommuu isaan irra gaʼu battaluma sanatti ni gufatu.
Namoonni sanyii isa qoree gidduutti facaafametti fakkeeffaman kan biraanis jiru. Isaanis warra dubbicha dhagaʼani dha;
haa taʼu malee, yaaddoon sirna kanaa fi humni qabeenyi gowwoomsuuf qabu, akkasumas hawwiin wantoota kaanii garaa isaanii seenee dubbicha ni hudha; innis firii kan hin godhanne taʼa.
Dhuma irrattis, warri biyyoo gaarii irratti facaafaman warra dubbicha dhagaʼanii hubachuudhaan firii godhatani dha; isaanis dachaa 30, dachaa 60, dachaa 100 godhatu.”
Yesuus ammas akkana isaaniin jedhe: “Ibsaan guuboo jala yookiin siree jala kaaʼamuuf ni fidamaa? Baattuu ibsaa irra akka kaaʼamuuf fidama mitii ree?
Sababiin isaas, wanti dhokatee utuu hin mulʼatin, wanti of eeggannoodhaan dhokfamee utuu hin beekamin hafu hin jiru.
Namni gurra dhagaʼu qabu haa dhagaʼu.”
Itti fufees akkana isaaniin jedhe: “Wanta dhageessaniif xiyyeeffannaa kennaa. Safartuu warra kaaniif itti safartanitti isiniif safarama; caalaattis isiniif ni dabalama.
Isa qabuuf dabalataan ni kennama; isa hin qabne irraa garuu wanti inni qabu illee irraa fudhatama.”
Itti fufees akkana jedhe: “Kanaaf, Mootummaan Waaqayyoo nama lafa irratti sanyii facaasu tokko fakkaata.
Namichi halkan ni rafa guyyaas ni kaʼa; sanyichis namichi utuu hin beekin biqilee guddata.
Lafichis suutuma suuta ofuma isaatiin firii godhata; jalqaba biqilee guddata, achiis ni daraara, dhuma irrattis mataa isaa irratti firii guutuu godhata.
Akkuma midhaanichi bilchaateen garuu, yeroon makaraa waan gaʼeef haamtuu isaatti fayyadamee haama.”
Itti fufees akkana jedhe: “Mootummaa Waaqayyoo maalii wajjin wal fakkeessuu dandeenya? Yookiin fakkeenya maaliitiin ibsuu dandeenya?
Firii sanaaficaa yeroo lafa irratti facaafamu sanyii lafa irratti argamu hunda keessaa xinnoo taʼee wajjin wal fakkaata.
Erga facaafamee booda garuu, guddatee kuduraa hunda caalee dameewwan guguddaa waan godhatuuf, simbirroonni samii dhufanii isa irratti mana ijaarratu.”
Yesuus fakkeenyota akkanaa hedduutti fayyadamee hamma isaan hubachuu dandaʼan dubbii Waaqayyoo isaanitti hime.
Inni fakkeenya malee isaanitti hin dubbatu ture; barattoota isaatiif garuu yeroo kophaa isaanii taʼanitti wanta hundumaa isaaniif ibsa ture.
Guyyaa gaafasii yommuu dhihu, “Kottaa galaana gamatti haa ceenu” isaaniin jedhe.
Kanaaf, barattoonni uummata sana erga geggeessanii booda, utuu inni hin boqotin bidiruudhaan isa fudhatanii deeman; bidiruuwwan kanneen biraanis bidiruu kanaa wajjin turan.
Yeroo kanatti obomboleettiin akka malee hamaa taʼe tokko kaʼee bidiruu sanatti rukutamuu waan jalqabeef bidirichi liqimfamuu jala gaʼe.
Yesuus garuu, kutaa duubaa bidiruu sanaa keessa boraatii boraafatee rafaa ture. Kanaaf isa dammaqsanii, “Barsiisaa, dhumuun keenya si hin gaddisiisuu?” jedhaniin.
Yeroo kanatti kaʼee qilleensicha ifate; galaanichaanis, “Cal jedhi! Gab jedhi!” jedhe. Qilleensichis ni dhaabate; tasgabbii guddaanis ni taʼe.
Achiis, “Maaliif akkana sodaattan? Amma iyyuu amantii hin qabdanii?” isaaniin jedhe.
Isaan garuu akka malee sodaatanii, “Kun dhuguma eenyu? Qilleensii fi galaanni illee isaaf ni ajajamu” waliin jedhan.
Achiis akkana jedhee fakkeenyaan isaanitti dubbachuu jalqabe: “Namni tokko wayinii dhaabee naannoo isaatti dallaa ijaare; achiis boolla wayinii itti cuunfan qote; siree irra taaʼanii eeganis ni ijaare; sana booda maasii isaa kana qonnaan bultootaaf kireessee gara biyya fagoo dhaqe.
Yeroon itti firii sassaaban yommuu gaʼus, firii wayinichaa keessaa gaʼaa isaa akka isaaf fiduuf garbicha isaa tokko gara qonnaan bultoota sanaatti erge.
Isaan garuu qabanii isa reeban, harka duwwaas isa ariʼan.
Ammas garbicha kan biraa isaanitti erge, isaan garuu mataa isaa buruqsan, akkasumas isa salphisan.
Ammas garbicha kan biraa erge, isaan garuu isas ni ajjeesan; kan biraa hedduus isaanitti erge, isaan garuu isaan keessaa tokko tokko ni reeban, tokko tokko immoo ni ajjeesan.
Amma kan isa hafe ilma isaa isa jaallatamaa dha. Dhuma irrattis ‘Ilma koo ni kabaju’ jedhee ilma isaa gara isaaniitti erge.
Qonnaan bultoonni sun garuu, ‘Dhaaltichi isa kana dha. Kottaa, isa ni ajjeesna, dhaalli isaas kan keenya taʼa’ waliin jedhan.
Kanaaf isaan qabanii isa ajjeesan; achiis maasii wayinichaatii alatti isa gatan.
Maarree, abbaan maasii wayinichaa maal isaan godha? Dhufee qonnaan bultoota sana ajjeesa; maasii wayinii isaas namoota kan biraatti kenna.
Isin Kitaaba Qulqulluu keessaa isa akkana jedhu kana matumaa hin dubbisnee? ‘Dhagaan ijaartonni tuffatan, dhagaa golee isa hunda caalu taʼe.
Kunis Yihowaa biraa dhufe, ija keenyaafis dinqii dha.’”
Yeroo kanatti fakkeenyaan kan dubbate isaaniin yaadatti qabatee akka taʼe waan hubataniif isa qabuu barbaadanii kan turan taʼus namoota sana sodaatan. Kanaaf isa dhiisanii deeman.
Sana booda wanta inni dubbatuun kiyyootti isa galchuuf, Fariisota tokko tokkoo fi garee warra Heroodisiin hordofan gara isaatti ergan.
Isaanis yommuu achi gaʼan akkana jedhaniin: “Barsiisaa, ati nama dhugaa akka taate, daandii Waaqayyoos dhugaadhaan akka barsiistu, namootas akka wal hin caalchisnee fi fuula namootaa ilaaltee akka hin murteessine beekna. Qeesaariif gibira kaffaluun sirrii dha moo sirrii miti?
Kaffallu moo dhiisnu?” Inni garuu fakkeessaa isaanii beekee, “Maaliif na qortu? Mee dinaaree tokko fidaa natti argisiisaa” isaaniin jedhe.
Isaanis dinaaree tokko isatti fidan; innis, “Fakkiin kunii fi barreeffamni kun kan eenyuu ti?” isaaniin jedhe. Isaanis, “Kan Qeesaari” jedhaniin.
Achiis Yesuus, “Wanta kan Qeesaar taʼe Qeesaariif, wanta kan Waaqayyoo taʼe immoo Waaqayyoof kennaa” isaaniin jedhe. Isaanis isa ajaaʼibsiifatan.
Saduuqonni warri duʼaa kaʼuun hin jiru jedhan immoo, gara isaa dhufanii akkana jedhanii isa gaafatan:
“Barsiisaa, Museen ‘Obboleessi namicha tokkoo utuu dhala hin godhatin haadha manaa isaa dhiisee yoo duʼe, obboleessi isaa ishii fuudhee sanyii obboleessa isaa bakka haa buusu’ jedhee nuu barreesseera.
Obbolaan torba jiru turan. Inni jalqabaa niitii fuudhee utuu dhala hin godhatin duʼe.
Inni lammaffaanis ishii fuudhee utuu dhala hin godhatin duʼe; inni sadaffaanis akkanuma.
Torban isaanii iyyuu utuu dhala hin godhatin duʼan. Hunduma isaanii boodas dubartittiin ni duute.
Egaa torban isaanii ishii fuudhanii waan turaniif, yeroo duʼaa kaʼuutti haadha manaa isa kamii taati?”
Yesuusis akkana isaaniin jedhe: “Isin kan dogoggortan Kitaabota Qulqulluus taʼe humna Waaqayyoo waan hin beekneef mitii ree?
Sababiin isaas yeroo duʼaa kaʼan dhiironni hin fuudhan, dubartoonnis hin heeruman; kanaa mannaa, akka maleekota samii irraa taʼu.
Duʼaa kaʼuu warra duʼanii ilaalchisee garuu kitaaba Musee isa waaʼee tusii bobaʼuu dubbatu keessatti Waaqayyo Museedhaan akkana jechuu isaa hin dubbisnee? ‘Ani Waaqa Abrahaam, Waaqa Yisihaaqii fi Waaqa Yaaqoobi.’
Inni Waaqa warra jiraniiti malee, Waaqa warra duʼanii miti. Isin baayʼee dogoggortaniittu.”
Namni barsiisota seeraa keessaa tokko taʼee fi yommuu isaan wal falman dhagaʼaa ture tokko, akka gaariitti akka inni isaaniif deebise hubatee, “Ajaja hunda keessaa inni duraa isa kami?” jedhee isa gaafate.
Yesuusis akkana jedhee deebise: “Inni duraa isa kana, ‘Yaa Israaʼel dhagaʼi, Waaqni keenya Yihowaan, Yihowaa tokkicha dha;
Waaqa kee Yihowaa garaa kee guutuudhaan, lubbuu kee guutuudhaan, sammuu kee guutuudhaan, akkasumas humna kee guutuudhaan jaalladhu.’
Ajajni inni lammaffaanis, ‘Nama akka ofii keetti jaalladhu’ kan jedhu dha. Ajajni kana irra caalu kan biraan hin jiru.”
Barsiisaan seeraa sunis akkana jedheen: “Barsiisaa, wanti ati dubbatte dhugaa dha, ‘Inni Tokkicha, isa malees kan biraan hin jiru’;
garaa guutuudhaan, hubannaa guutuudhaan, humna guutuudhaan isa jaallachuun, akkasumas nama akka ofiitti jaallachuun kennaa guutummaatti gubamuu fi aarsaa hundumaa irra baayʼee caala.”
Yeroo kanatti Yesuus namichi hubannaadhaan akka deebise beekee, “Ati Mootummaa Waaqayyoo irraa kan fagaatte miti” jedheen. Sana booda garuu namni gaaffii isa gaafachuuf ija jabaate hin turre.
Haa taʼu malee, Yesuus mana qulqullummaa keessatti utuu barsiisaa jiruu akkana jedhe: “Barsiisonni seeraa akkamitti Kiristoosiin ilma Daawit jedhu?
Daawit hafuura qulqulluudhaan, ‘Yihowaan Gooftaa kootiin, “Ani diinota kee miilla kee jala hamman siif godhutti ati mirga koo taaʼi” jedheera’ jechuudhaan dubbateera.
Maarree Daawit Gooftaa jedhee erga isa waamee, akkamitti ilma isaa taʼa?” Namoonni hedduunis gammachuudhaan isa dhaggeeffachaa turan.
Innis akkana jedhee barsiisuu isaa itti fufe: “Barsiisota seeraa irraa of eegaa; isaan uffata dhedheeraa uffatanii naannaʼuu jaallatu; iddoo gabaatti nagaa gaafatamuu barbaadu;
mana sagadaa keessatti fuuldura taaʼuu, afeerraa irbaataa irrattis bakka filatamaa taaʼuu jaallatu.
Mana dubartoota abbaan manaa irraa duʼee saamanii onsu; argisiifachuufis kadhannaa isaanii dheeressu. Kanaaf, murtii cimaatu isaan eeggata.”
Yesuus fuullee saanduqawwan buusii taaʼee, yommuu namoonni saanduqawwan buusii sana keessa qarshii buusan ilaaluu jalqabe; namoonni sooreyyii taʼan hedduunis qarshii baayʼee keessa buusu turan.
Yeroo kanatti dubartii hiyyeettiin abbaan manaa irraa duʼe tokko dhuftee saantima xixinnoo gatii baayʼee xinnoo qaban lama achi keessa buuste.
Yesuusis barattoota isaa waamee akkana isaaniin jedhe: “Dhuguman isiniin jedha, warra saanduqawwan buusii keessa buusan kaan hunda caalaa kan buuse, dubartii hiyyeettii abbaan manaa irraa duʼe kana dha.
Sababiin isaas isaan hundi wanta isaan irraa hafe buusan; ishiin garuu hiyyeettii taatee utuu jirtuu wanta qabdu hunda, jechuunis wanta ittiin jiraattu hunda buuste.”
Yesuus achii kaʼee gara biyya dhalootaa isaa dhufe; barattoonni isaas isaa wajjin dhaqan.
Innis guyyaa Sanbataatti mana sagadaa keessatti barsiisuu jalqabe; namoonni isa dhagaʼan hedduunis dinqisiifatanii akkana jedhan: “Namni kun wantoota kana hunda eessaa argate? Ogummaan kunoo maaliif isaaf kenname? Dinqiiwwan akkanaa hojjechuu kan dandaʼe akkamitti?
Kun anaaxicha ilma Maariyaam, obboleessa Yaaqoob, Yoseef, Yihudaa fi Simoon mitii? Obboleettonni isaas nuu wajjin as jiru mitii?” Kanaan kan kaʼes isatti gufatan.
Yesuus garuu, “Namoonni bakka hundatti argaman raajii tokko ni kabaju; biyya isaa, firoottan isaa gidduuttii fi mana isaatti garuu hin kabajamu” isaaniin jedhe.
Kanaan kan kaʼes, harka isaa namoota dhukkubsatan muraasa irra kaaʼee fayyisuudhaan alatti, achitti dinqii tokko illee hojjechuu hin dandeenye.
Namoonni kun amantii dhabuu isaaniittis baayʼee dinqisiifate. Sana booda gandeen naannoo sana jiran keessa naannaʼee barsiise.
Ergamoota isaa Kudha Lamaan waamee lama lama godhee isaan erge; hafuurota xuraaʼoo irrattis aangoo isaaniif kenne.
Kana malees, karaadhaaf ulee qofa malee, daabboo, korojoo nyaataa akka hin qabannee fi sabbata isaaniitti qarshii akka hin hidhanne isaan ajaje.
Kanaa mannaa, kophee akka kaaʼatan, uffata lama garuu akka hin uffanne isaan ajaje.
Itti dabalees akkana isaaniin jedhe: “Mana kamitti iyyuu yommuu seentan, hamma bakka sanaa deemtanitti achuma turaa.
Haa taʼu malee, bakka nama isin simatu yookiin isin dhaggeeffatu dhabdan sanaa yommuu baatan, ragaa akka isaanitti taʼuuf awwaara miilla keessanii dhadhaʼadhaa.”
Isaanis bakka sanaa baʼanii namoonni yaada akka geddarataniif ni lallaban;
jinniiwwan hedduu ni baasan, namoota dhukkubsatan hedduus zayitii dibanii fayyisan.
Yeroo kanatti maqaan Yesuus balʼinaan beekamee waan tureef Heroodis Mootichi waaʼee kanaa ni dhagaʼe; namoonnis, “Yohaannis Cuuphaan duʼaa kaʼeera; dinqiiwwan kana hojjechaa kan jirus kanaafi” jedhu turan.
Warri kaan garuu, “Inni Eliyaasi” jedhu; kaan immoo, “Inni raajota durii keessaa isa tokko dha” jedhu turan.
Heroodis garuu yommuu kana dhagaʼu, “Yohaannis isa ani mataa isaa irraa kuchisiisetu duʼaa kaʼe” jedhe.
Heroodis sababii Herodiyaas, haadha manaa obboleessa isaa Filiphosiif jedhee, namoota ergee Yohaannisiin qabsiisee mana hidhaatti galchee ture; kanas kan godhe Heroodis ishii fuudhee waan tureefi.
Yohaannis Heroodisiin, “Haadha manaa obboleessa kee akka fuutu seerri siif hin heyyamu” jedha ture.
Kanaaf, Herodiyaas haaloo isatti qabattee isa ajjeesuu kan barbaaddu taʼus, garuu kana gochuu hin dandeenye.
Heroodis, Yohaannis nama qajeelaa fi qulqulluu taʼuu isaa waan beekuuf isa sodaata, akkasumas eegumsa isaaf godha ture. Erga isa dhaggeeffatee booda, maal akka godhu kan wallaale taʼus, gammachuudhaan isa dhaggeeffachuu isaa itti fufe.
Haa taʼu malee, Heroodis guyyaa dhalootaa isaatti abbootii taayitaa aangoo guguddaa qaban, geggeessitoota loltootaa fi namoota beekamoo biyya Galiilaa yeroo irbaata afeeretti Herodiyaasiif carraan gaariin tokko ishiidhaaf ni uumame.
Yeroo kanatti intalli Herodiyaas ol seentee shubbisuudhaan Heroodisii fi keessummoota isaa wajjin maaddiitti dhihaatan sana gammachiiste. Kanaaf, mootichi intalattiidhaan, “Wanta barbaadde na gaafadhu, anis siif nan kenna” jedheen.
Mootichi, “Hamma walakkaa mootummaa koo illee yoo taʼe, wanta na gaafatte hunda siif nan kenna” jedhee ishiidhaaf kakate.
Intalattiinis dhaqxee haadha ishiitiin, “Maal akka anaaf kennu gaafadhu?” jetteen. Ishiinis, “Mataa Yohaannis Cuuphaa” jetteen.
Intalattiinis daftee gara mootichaatti seentee, “Mataa Yohaannis Cuuphaa ammuma saaniitti akka anaaf kennitu nan barbaada” jettee gaafatte.
Kun mooticha baayʼee kan gaddisiise taʼus, sababii kakaa isaatii fi keessummoota isaatiif jedhee wanta ishiin gaafatte diduu hin barbaadne.
Kanaaf, mootichi eegduu isaa tokko yeruma sana ergee mataa Yohaannis akka fidu isa ajaje. Innis dhaqee mana hidhaatti mataa Yohaannis irraa kute;
mataa isaas saanii irra kaaʼee fidee intalattiidhaaf kenne; ishiinis haadha ishiitti kennite.
Barattoonni isaa yommuu kana dhagaʼan, dhufanii reeffa isaa fuudhanii awwaala keessa kaaʼan.
Ergamoonnis Yesuus biratti walitti qabamanii wanta hojjetanii fi barsiisan hunda isatti himan.
Innis, “Kottaa, gara bakka namni hin jirre tokko haa dhaqnu; achitti xinnoo boqodhaa” isaaniin jedhe. Namoonni dhufanii fi deeman hedduun waan turaniif, nyaata nyaachuuf illee yeroo hin arganne turan.
Kanaaf, kophaa isaanii taʼuuf bidiruu yaabbatanii gara bakka namni hin jirre tokko dhaqan.
Namoonni garuu yommuu isaan deeman argan; hedduun isaaniis deemuu isaanii waan beekaniif, magaalota hunda keessaa baʼanii fiiguudhaan miillaan isaan dursanii achi gaʼan.
Yeroo bidiruu irraa buʼus, namoota hedduu argee baayʼee isaaniif gadde; sababiin isaas, isaan akka hoolota tiksee hin qabnee turan. Wanta hedduus isaan barsiisuu jalqabe.
Yeroo kanatti saʼaatiin sokkee waan tureef barattoonni isaa gara isaa dhufanii akkana jedhan: “Iddoon kun bakka namni hin jirre dha, saʼaatiin isaas sokkeera.
Kanaaf, namoonni kun gara baadiyyaa fi gandoota naannoo kanaa dhaqanii nyaata akka bitatan isaan ergi.”
Innis deebisee, “Isinumti wanta isaan nyaatan kennaafii” jedheen. Isaanis yeroo kanatti, “Maarree dhaqnee dinaaree 200n daabboo bitnee namoonni kun akka nyaatan isaaniif kenninuu?” jedhaniin.
Innis, “Daabboo meeqa qabdu? Mee dhaqaa ilaalaa!” isaaniin jedhe. Dhaqanii erga ilaalanii booda, “Daabboo shanii fi qurxummii lama qofa” jedhaniin.
Achiis namoonni sun hundi tuuta tuutaan marga lalisaa irra akka tataaʼan ajaje.
Isaanis dhibba dhibbaa fi shantama shantamaan tuuta tuutaan tataaʼan.
Daabboo shananii fi qurxummii lamaan sana fuudhee gara samii ilaalee eebbise. Daabboo sana erga caccabsee boodas namoota sanaaf akka dhiheessaniif barattoota isaatti kenne; qurxummii lamaan sanas namoota sana hundaatiif hire.
Hundi isaanii nyaatanii quufan;
isaanis qurxummii sanaan alatti, hambaa harcaʼee hafe guuboo 12 guutuu walitti qaban.
Namoonni daabboo sana nyaatanis dhiirota 5,000 turan.
Sana booda utuu baayʼee hin turins, yeroo inni namoota sana geggeessutti, barattoonni isaa bidiruu yaabbatanii isa dursanii gara qarqara galaanaa kallattii Beetasaayidaa jirutti akka ceʼan ajaje.
Namoota sana erga geggeessee booda, kadhachuudhaaf gaara tokkotti ol baʼe.
Yommuu dhihus bidiruun sun galaanicha walakkaa turte; inni garuu kophaa isaa lafa gogaa irra ture.
Yesuus qilleensichi gara isaaniitti waan qilleensaʼuuf isaan galaanicha mooquuf yommuu rakkatan argee, halkan keessaa naannoo kutaa isa arfaffaatti galaanicha irra deemaa gara isaanii dhufe; inni garuu isaan bira darbuuf kan yaade fakkaata ture.
Isaanis yommuu inni galaanicha irra deemu arganii, “Kun ekeraa dha!” jedhanii waan yaadaniif ni iyyan.
Kunis kan taʼe, hundi isaanii isa arganii akka malee waan naʼaniifi. Inni garuu yeruma sana, “Hin naʼinaa! Ana dha; hin sodaatinaa” isaaniin jedhe.
Achiis bidiruu sana yaabbatee isaanii wajjin taaʼe; qilleensichis ni dhaabate. Isaanis yeroo kanatti baayʼee dinqisiifatan;
sababiin isaas garaan isaanii hubachuu dadhabee waan tureef, hiika daabboo inni uummataaf hire sanaa hin hubanne turan.
Yommuu galaanicha gamatti ceʼanii gara biyya Genesaarex dhufanis, bidiruu isaanii qarqara galaanaa sanatti hidhan.
Akkuma bidiricha irraa buʼaniin garuu, namoonni eenyu taʼuu isaa hubatan.
Kutaa biyyichaa hunda keessa asii fi achi fiiganii bakka Yesuus jiraachuu isaa dhagaʼanitti warra dhukkubsatan sireedhaan baatanii fiduu jalqaban.
Gandoota yookiin magaalota yookiin baadiyyaa inni dhaqu hundatti namoonni warra dhukkubsatan fidanii bakka gabaa kaaʼu turan; isaanis dhukkubsattoonni sun foʼaa fiixee uffata isaa akka tuqan isa kadhatu turan. Warri foʼaa fiixee uffata isaa tuqan hundis ni fayyan.
Yeroo sanatti ammas namoonni hedduun walitti qabaman; isaan wanta nyaatan hin qaban turan. Kanaaf, Yesuus barattoota isaa ofitti waamee akkana isaaniin jedhe:
“Namoonni kun guyyaa sadii guutuu anaa wajjin turaniiru; wanta nyaatanis waan hin qabneef ani isaaniif nan gadda.
Isaan keessaa tokko tokko fagoodhaa waan dhufaniif akkuma hagabuu isaanii jiranitti gara mana isaaniitti yoon isaan erge, karaa irratti kukkufuu dandaʼu.”
Barattoonni isaa garuu, “Iddoo namni hin jirre kanaa, nyaatni nama kana hunda quubsu eessaa argamuu dandaʼa?” jedhanii deebisaniif.
Yeroo kanatti Yesuus, “Daabboo meeqa qabdu?” jedhee isaan gaafate. Isaanis, “Torba” jedhaniin.
Innis, namoonni sun lafa irra akka tataaʼan ajaje. Achiis daabboo torban sana fuudhee galateeffatee, caccabsee barattoonni isaa namootaaf akka hiran isaanitti kenne; isaanis namoota sanaaf dhiheessan.
Qurxummii xixinnoo muraasas qabu turan; isas erga eebbisee booda barattoonni isaa kanas akka hiran itti hime.
Namoonni sunis nyaatanii quufan; achiis hambaa harcaʼee hafe guuboo guguddaa torba guutuu walitti qaban.
Warri nyaatanis dhiirota 4,000 turan. Sana boodas isaan geggeesse.
Yeruma sana barattoota isaa wajjin bidiruu yaabbatee gara Dalmaatiyaa dhaqe.
Iddoo kanatti Fariisonni dhufanii isa qoruudhaaf samii irraa mallattoo akka isaanitti argisiisu gaafachuudhaan isa falmuu jalqaban.
Kanaaf guddisee erga hafuura baafatee booda, “Dhaloonni kun maaliif mallattoo barbaada? Dhuguman isiniin jedha, dhaloota kanaaf mallattoon tokko iyyuu hin kennamu” jedhe.
Sana booda isaan dhiisee ammas bidiruu yaabbatee galaanicha gamatti ceʼe.
Haa taʼu malee, barattoonni daabboo qabachuu waan irraanfataniif, daabboo tokkittii malee bidiruu sana keessaa homaa hin qaban turan.
Yesuusis, “Of eeggadhaa; raacitii Fariisotaa fi raacitii Heroodis irraas of eegaa” jedhee ifatti isaan akeekkachiise.
Isaan immoo, daabboo waan hin qabanneef wal falmuu jalqaban.
Innis kana hubatee akkana isaaniin jedhe: “Daabboo waan hin qabanneef maaliif wal falmitu? Amma iyyuu hiikni isaa isiniif hin gallee? Garaan keessan amma iyyuu hubachuu hin dandeenyee?
‘Utuu ija qabdanii hin argitanii? Utuu gurra qabdanii hin dhageessanii?’ Hin yaadattanii ree,
yommuu ani daabboo shan dhiirota 5,000f caccabsetti hambaa harcaʼe guuboo meeqa guutuu sassaabdan?” Isaanis “Kudha lama” jedhaniin.
“Yommuun daabboo torba dhiirota 4,000f caccabsetti hoo hambaa harcaʼe guuboo guguddaa meeqa guutuu sassaabdan?” Isaanis “Torba” jedhaniin.
Innis, “Maarree isin amma iyyuu hin hubannee?” isaaniin jedhe.
Achiis gara Beetasaayidaa dhufan. Iddoo kanattis namoonni nama qaro dhabeessa taʼe tokko gara isaa fidanii, akka inni harkaan isa qaqqabu isa kadhatan.
Innis namicha qaro dhabeessa taʼe sana harka isaa qabee ganda sana keessaa baase. Ija isaa irratti erga tuttufee boodas, harka isaa namicha irra kaaʼee “Maaltu sitti mulʼata?” jedhee isa gaafate.
Namichis ol jedhee ilaalee, “Namoonni natti mulʼatu; garuu muka deemu natti fakkaatu” jedhe.
Ammas harka isaa ija namichaa irra kaaʼe; namichis akka gaariitti ilaaluu jalqabe. Qaroon isaa waan isaaf deebiʼeef, wanta hunda adda baasee ilaaluu dandaʼe.
Sana booda, “Gara ganda sanaatti hin seenin” jedhee gara mana isaatti isa erge.
Yesuusii fi barattoonni isaa gara ganda Filiphoos Qisaariyaa utuu deemaa jiranii karaa irratti, “Namoonni eenyu anaan jedhu?” jedhee isaan gaafate.
Isaanis, “Yohaannis Cuuphaa, kaan garuu Eliyaas, warri kaan immoo raajota keessaa tokko jedhu” jedhaniin.
Innis, “Isin hoo eenyu anaan jettu?” jedhee isaan gaafate. Pheexirosis, “Ati Kiristoosi” jedhee deebiseef.
Yeroo kanatti waaʼee isaa eenyutti iyyuu akka hin dubbanne cimsee isaan ajaje.
Akkasumas, Ilmi namaa rakkinni hedduun akka isa irra gaʼu, maanguddoonni, dura buutonni lubootaa fi barsiisonni seeraa akka isa tuffatan, akka ajjeefamuu fi guyyaa sadii boodas akka kaʼu isaan barsiisuu jalqabe.
Inni wanta kana ifatti dubbate. Pheexiros garuu kophaatti isa baasee isatti dheekkamuu jalqabe.
Yeroo kanatti garagalee gara barattoota isaa ilaalee Pheexirosiin, “Seexana nana, duuba koo deemi! Ati kan namaa malee kan Waaqayyoo hin yaaddu” jedhee isa ifate.
Yeroo kanatti namoota sanaa fi barattoota isaa ofitti waamee akkana isaaniin jedhe: “Namni ana duukaa buʼuu barbaadu hundi of haa ganu; muka dhiphinaa isaa baatees yeroo hunda ana duukaa haa buʼu.
Namni lubbuu isaa oolfachuu barbaadu hundi ni dhaba; namni anaa fi misiraachichaaf jedhee lubbuu isaa dhabu hundi garuu ni oolfata.
Namni tokko guutummaa addunyaa kan isaa godhatee lubbuu isaa yoo dhabe maal isa fayyada?
Namni tokko bakka lubbuu isaa maal kennuu dandaʼa?
Nama dhaloota ejjaa fi cubbamaa taʼe kana keessatti anaa fi dubbii kootti qaanaʼu hundatti, Ilmi namaa ulfina Abbaa isaatiin maleekota qulqulluu wajjin yommuu dhufu innis isatti ni qaanaʼa.”
Achiis Yesuus barattoota isaatiin akkana jedhe: “Wanti namoonni akka gufatan godhu dhufuun isaa hin oolu. Nama karaa isaa wanti nama gufachiisu sun dhufu sanaaf garuu wayyoo!
Inni, warra xixinnoo kana keessaa tokko gufachiisuu isaa mannaa, dhagaan daakuu morma isaatti hidhamee galaanatti utuu gatamee isaaf wayya.
Of eeggadhaa. Obboleessi kee cubbuu yoo hojjete isa akeekkachiisi, yoo yaada geddarates dhiifama isaaf godhi.
Inni guyyaa tokkotti siʼa torba yoo cubbuu si irratti hojjetee fi siʼa torbanuu deddeebiʼee gara kee dhufee, ‘Yaada geddaradheera’ yoo siin jedhe, dhiifama gochuufii qabda.”
Yeroo kanatti ergamoonni isaa Gooftaadhaan, “Amantii keenya nuu guddisi” jedhaniin.
Gooftaanis akkana jedhe: “Amantii hanga firii sanaaficaa geessu yoo qabaattan, muka guddaa kanaan, ‘Asii buqqaʼii galaana keessa dhaabami!’ jettu; innis isiniif ni ajajama.
“Isin keessaa namni garbicha isaaf qotu yookiin isaaf tiksu qabu tokko, yommuu inni bakka hojiitii galu, ‘Dafii as kottu, taaʼii nyaadhu’ isaan jedhu eenyu?
Kanaa mannaa, ‘Irbaata naa qopheessi, hamma ani nyaadhee dhugee fixuttis marxifadhuu na tajaajili, achiis nyaachuu fi dhuguu dandeessa’ isaan hin jedhuu?
Garbichi sun hojii isaaf kenname waan hojjeteef gooftaan isaa isa galateeffataa?
Haaluma wal fakkaatuun, isinis hojii isiniif kenname hunda yommuu hojjettan, ‘Nuti garboota gatii hin qabne dha. Wanti hojjenne, wanta hojjechuu qabnu dha’ jedhaa.”
Yesuus yommuu gara Yerusaalem deemutti, Samaariyaa fi Galiilaa gidduu darbaa ture.
Yommuu ganda tokko seenus namoonni dhukkuba nadaayiitiin qabaman kudhan isatti dhufan; taʼus isa irraa fagaatanii dhaabatan.
Achiis sagalee isaanii ol fuudhanii, “Yaa Yesuus Barsiisaa, garaa nuu laafi!” jedhan.
Innis yommuu isaan argu, “Dhaqaatii lubootatti of argisiisaa” isaaniin jedhe. Isaanis utuma deemaa jiranii fayyan.
Isaan keessaa inni tokko fayyuu isaa yommuu argu, sagalee guddaadhaan Waaqayyoon galateeffachaa deebiʼe.
Miilla Yesuus jalatti kufees isa galateeffate. Namni kunis nama Samaariyaa ture.
Yesuusis deebisee akkana jedhe: “Namoonni fayyan kudhan hin turree? Maarree warri kaan salgan eessa buʼan?
Nama lammii biyya kan biraa kana malee, namni Waaqayyoon galateeffachuuf deebiʼe tokko illee hin jiruu?”
Achiis namichaan, “Kaʼiitii deemi; amantiin kee si fayyiseera” jedheen.
Fariisonni Mootummaan Waaqayyoo yoom akka dhufu yommuu isa gaafatan, Yesuus akkana jedhee isaaniif deebise: “Mootummaan Waaqayyoo karaa nama hundumaatti mulʼatuun hin dhufu;
namoonnis, ‘Kunoo as jira!’ yookiin ‘Achi jira!’ hin jedhan. Kunoo, Mootummaan Waaqayyoo isin gidduu jira.”
Achiis barattoota isaatiin akkana jedhe: “Yeroon isin guyyoota Ilma namaa keessaa isa tokko arguu itti hawwitan ni dhufa; garuu hin argitan.
Namoonnis, ‘Kunoo achi jira!’ yookiin ‘Kunoo as jira!’ isiniin jedhu. Isin garuu hin dhaqinaa yookiin isaan duukaa hin buʼinaa.
Akkuma bakakkaan kutaa samii isa tokkoo hamma kutaa samii isa kan biraatti ibsu, guyyaa Ilmi namaa itti mulʼatus akkasuma ni taʼa.
Jalqaba garuu rakkina hedduu keessa darbuu fi dhaloota kana biratti tuffatamuu qaba.
Kana malees, akkuma bara Nohitti taʼee ture, bara Ilma namaattis akkasuma ni taʼa:
Hanga guyyaa Noh dooniitti galettii fi Bishaan Badiisaa sun dhufee hunda isaanii balleessetti, namoonni bara sanaa nyaachaa, dhugaa, dhiironni fuudhaa, dubartoonnis heerumaa turan.
Haaluma wal fakkaatuun akkuma bara Looxitti tures ni taʼa: Namoonni bara sanaa nyaachaa, dhugaa, bitaa, gurguraa, dhaabaa fi ijaaraa turan.
Guyyaa Loox Sodoomii baʼetti garuu, ibiddii fi dhagaan bobaʼu samii irraa roobee hunda isaanii balleesse.
Guyyaa Ilmi namaa itti mulʼatu sanattis akkasuma ni taʼa.
“Guyyaa sanatti namni bantii manaa irra jiruu fi mana keessaa miʼa qabu, miʼa isaa fudhachuuf achi irraa hin buʼin; haaluma wal fakkaatuun, namni maasii keessa jiru wantoota duuba isaatti dhiise fudhachuuf hin deebiʼin.
Haadha manaa Loox yaadadhaa.
Namni lubbuu isaa oolfachuu barbaadu hundi ni dhaba; namni lubbuu isaa dhabu hundi garuu lubbuu isaa ni tursa.
Ani isinitti nan hima, halkan sana namoonni lama siree tokko irra ciisu; inni tokko ni fudhatama, inni tokko garuu ni dhiifama.
Dubartoonni lama dhagaa daakuu tokkotti daaku; ishiin tokko ni fudhatamti, ishiin tokko garuu ni dhiifamti.”
Kanaaf, isaanis deebisanii, “Yaa Gooftaa eessatti?” jedhaniin. Innis, “Bakka raqni jirutti risaan achitti walgaʼa” isaaniin jedhe.
Yesuus gara Yerikootti seenee achi keessa darbaa ture.
Yeroo kanatti namichi Zakkewoos jedhamu tokko achi kan ture siʼa taʼu, inni geggeessaa warra qaraxa sassaabanii fi sooressa ture.
Zakkewoos, namni Yesuus jedhamu kun eenyu akka taʼe ilaaluuf yaalii gochaa ture; garuu gabaabaa waan taʼee fi namoonni hedduun achi waan turaniif isa arguu hin dandeenye.
Yesuus karaa sana irra darbuuf waan jedhuuf, isa ilaaluuf dursee fiigee muka harbuu tokko irra ol baʼe.
Yesuus yommuu bakka sana gaʼu, ol jedhee isa ilaalee, “Zakkewoos, ani harʼa mana kee waanan ooluuf dafii gad buʼi” jedheen.
Innis dafee gad buʼee gammachuudhaan keessummummaa isa simate.
Namoonni sun hundis yommuu kana argan, “Inni keessummaa taʼee gara mana cubbamaa kanaa adeeme” jedhanii gunguman.
Zakkewoos garuu kaʼee dhaabatee Gooftaadhaan, “Yaa Gooftaa kunoo, qabeenya koo keessaa walakkaa isaa hiyyeeyyiidhaaf nan kenna; ani eenyu irraa iyyuu saamee kanan fudhadhe hundumaas dachaa afur godhee nan deebisa” jedhe.
Yeroo kanatti Yesuus akkana jedheen: “Innis ilma Abrahaam waan taʼeef, harʼa mana kanaaf fayyinni dhufeera.
Sababiin isaas Ilmi namaa kan bade barbaaduuf, akkasumas fayyisuuf dhufeera.”
Inni Yerusaalemitti dhihaatee waan tureef, akkasumas isaan Mootummaan Waaqayyoo yeruma sana mulʼata jedhanii waan yaadaniif utuma isaan wantoota kana dhaggeeffachaa jiranii fakkeenya kan biraa isaanitti dubbate.
Kanaaf akkana jedhe: “Namichi sanyii mootii taʼe tokko aangoo mootummaa isaa fudhatee deebiʼuuf gara biyya fagoo tokko dhaqe.
Garboota isaa keessaa kudhan ofitti waamee miinaa kudhan isaanitti kennee, ‘Hangan dhufutti kanaan daldalaa’ isaaniin jedhe.
Namoonni biyya isaa garuu namicha waan jibbaniif, isa duubaan namoota erganii, ‘Namichi kun nu irratti mootii akka taʼu hin barbaadnu’ jedhan.
“Yeroo booda namichi aangoo mootummaa isaa fudhatee yommuu deebiʼu, garboonni isaa warri inni maallaqa itti kenne sun maallaqa sanaan daldalanii meeqa akka buufatan beekuuf ofitti isaan waame.
Kanaaf, inni jalqabaa isa duratti dhihaatee, ‘Yaa Gooftaa, miinaan kee miinaa kudhan dhaleera’ jedhe.
Innis namichaan, ‘Baʼeessa goote, garbicha gaarii nana! Ati wanta baayʼee xinnoo taʼe irratti amanamaa waan taateef, magaalota kudhan irratti aangoo qabaadhu’ jedhe.
Inni lammaffaanis dhufee, ‘Yaa Gooftaa, miinaan kee miinaa shan dhaleera’ jedhe.
Namichi isa kanaanis, ‘Atis magaalota shan irratti aangoo qabaadhu’ jedhe.
Haa taʼu malee, garbichi inni kan biraan dhufee akkana jedhe: ‘Yaa Gooftaa, miinaan kee inni ani huccuudhaan maree dhoksee kaaʼe kunoo ti.
Ati nama hamaa wanta hin keenye fudhattu, wanta hin facaafnes haammattu waan taateef sin sodaadhe.’
Innis akkana jedheen: ‘Garbicha hamaa nana, wantuma ati dubbatteenan sitti murteessa. Ani nama hamaa wantan hin keenye fudhadhu, wantan hin facaafnes haammadhu taʼuu koo beekta turtee?
Maarree, maallaqa koo maaliif mana baankii naaf hin keenye? Silaa yommuun deebiʼee dhufu dhala isaa wajjin nan fudhadhan ture.’
“Yeroo kanatti warra achi dhaabataniin, ‘Miinaa isaa harkaa fuudhaatii isa miinaa kudhan qabu sanaaf kennaa’ jedhe.
Isaan garuu, ‘Yaa Gooftaa, inni miinaa kudhan qabaam!’ jedhaniin.
Innis akkana jedhee isaaniif deebise: ‘Ani isiniin nan jedha, isa qabu hundaaf dabalataan ni kennama; isa hin qabne irraa garuu wanti inni qabu illee isa irraa fudhatama.
Kana malees, diinota koo warra akka ani isaan irratti mootii taʼu hin barbaadne kana fidaatii fuula koo duratti isaan ajjeesaa.’”
Yesuus, wantoota kana erga dubbatee booda, gara Yerusaalem deemuu isaa itti fufe.
Yommuu Beetafaagee fi Bitaaniyaa warra gaara Gaara Ejersaa jedhamu bira jiranitti dhihaatu, barattoota isaa keessaa lama erge;
akkana jedhe: “Ganda fuula keessan duraa mulʼattu sana dhaqaa; erga itti seentanii boodas, ilmoon harree takkaa illee namni irra taaʼee hin beekne tokko hidhamtee argitu. Hiikaatii as fidaa.
Namni kam iyyuu, ‘Maaliif ilmoo harree kana hiiktu?’ jedhee yoo isin gaafate garuu, ‘Gooftaatu barbaada’ jedhaa.”
Warri ergaman sunis dhaqanii akkuma inni isaaniin jedhe ilmoo harree sana argatan.
Yommuu isaan ilmoo harree sana hiikan garuu, warri harree sanaa, “Maaliif ilmoo harree kana hiiktu?” isaaniin jedhan.
Isaanis, “Gooftaatu barbaada” jedhan.
Ilmoo harree sana gara isaatti fidanii, uffata isaanii dugda ilmoo harree sana irra buusan; Yesuusiinis irra kaaʼan.
Utuu deemaa jiruus namoonni uffata isaanii karaa irra afu turan.
Akkuma daandii Gaara Ejersaa irraa gad buusutti dhihaataniin, barattoonni isaa dinqiiwwan argan hundaan kan kaʼe, gammaduu fi sagalee isaanii guddisanii Waaqayyoon galateeffachuu jalqaban;
“Mootiin maqaa Yihowaatiin dhufu eebbifamaa dha! Nagaan samii irratti, ulfinnis ol gubbaa irratti haa taʼu!” jedhan.
Fariisota namoota sana gidduu turan keessaa tokko tokko garuu, “Yaa Barsiisaa barattoota keetti dheekkami” jedhaniin.
Inni garuu deebisee, “Ani isinitti nan hima, isaan kun yoo callisan illee dhagoonni ni iyyu” jedhe.
Yommuu magaalattiitti dhihaatus ishii ilaalee booʼeef;
akkana jedhe: “Ati, eeyyee atumti guyyaa kanatti wantoota nagaa siif argamsiisan utuu hubattee gaarii ture; amma garuu isaan ija kee duraa dhokfamaniiru.
Sababiin isaas, guyyaan diinonni kee sitti dhufanii, muka qara qabuun naannoo keetti dallaa ijaaranii, si marsanii fi kallattii hundaan itti si dhiphisan ni dhufa.
Sii fi ijoollee kee warra si keessa jiran lafatti dabalu; ati yeroo itti qoratamtu waan hin hubanneef, isaan si keessatti dhagaa utuu hin jigsin dhagaa irratti hin dhiisan.”
Achiis mana qulqullummaa seenee, warra gurguran achi keessaa ariʼuu jalqabe;
“‘Manni koo mana kadhannaa jedhama’ jedhamee barreeffameera, isin garuu holqa saamtotaa gootan” isaaniin jedhe.
Guyyuma guyyaadhaan mana qulqullummaa keessatti barsiisuu isaa itti fufe. Dura buutonni lubootaa, barsiisonni seeraa fi guguddoonni sabichaa garuu isa ajjeesuu barbaadu turan;
haa taʼu malee, namoonni hundi xiyyeeffannaadhaan isa dhaggeeffachaa waan turaniif, karaa kana itti godhan tokko illee hin arganne.
Gaaf tokko Yesuus bakka tokkotti kadhachaa ture; yeroo kadhannaa isaa xumurus barattoota isaa keessaa tokko, “Yaa Gooftaa, akkuma Yohaannis barattoota isaa barsiise, akkamitti akka kadhannu nu barsiisi” jedheen.
Innis akkana isaaniin jedhe: “Yeroo kadhattan hundatti akkana jedhaa: ‘Yaa Abbaa, maqaan kee haa qulqullaaʼu. Mootummaan kee haa dhufu.
Nyaata guyyichaaf nu barbaachisu, guyyaa guyyaadhaan nuu kenni.
Nutis nama nu yakke hundaaf waan dhiisneef, cubbuu keenya nuu dhiisi; qorumsatti nu hin galchin.’”
Achiis akkana isaaniin jedhe: “Fakkeenyaaf, isin keessaa namni tokko michuu qaba haa jennu; innis halkan walakkaa gara isaa dhaqee akkana jedheen: ‘Yaa michuu ko, daabboo sadii naa liqeessi,
michuun koo tokko utuu karaa deemuu ammuma gara koo dhufe; anis waanan isaaf kennu tokko illee hin qabu.’
Abbaan manichaa garuu akkana jedhee deebiseef: ‘Na hin rakkisin. Balballi cufameera, ijoolleen koos anaa wajjin siree irra rafaniiru. Ani kaʼee waan tokko iyyuu sii kennuu hin dandaʼu.’
Ani isiniin nan jedha, namichi michuu isaa waan taʼeef kaʼee waan tokko iyyuu yoo isaaf kennuu baate illee, sababii namichi irra deddeebiʼee ija jabinaan isa gaafateef kaʼee wanta inni barbaade hunda isaaf ni kenna.
Kanaaf, ani isiniin nan jedha, kadhachuu keessan itti fufaa isiniif ni kennama; barbaaduu keessan itti fufaa ni argattu; balbala rurrukutuu keessan itti fufaa isiniif ni banama.
Kan kadhatu hundinuu ni fudhata, kan barbaadu hundinuu ni argata, kan balbala rurrukutu hundumaafis ni banama.
Isin keessaa abbaan ilmi isaa qurxummii yoo isa kadhate bofa kennuuf jiraa?
Yookiin hanqaaquu yoo isa kadhate hoo torbaanqabaa ni kennaafii?
Kanaaf, isin hamoota taatanii utuu jirtanii ijoollee keessaniif kennaa gaarii kennuu erga beektanii, Abbaan keessan inni samii immoo warra isa kadhataniif caalchisee hafuura qulqulluu hin kennuu ree?”
Achiis jinnii arraba nama hidhu tokko baase. Jinniin sun erga isa keessaa baʼee booda, namichi arrabni isaa hidhamee ture sun dubbachuu jalqabe; namoonni hedduun sunis baayʼee dinqisiifatan.
Haa taʼu malee isaan keessaa tokko tokko, “Inni mootii jinniiwwanii Biʼeelzebuliin jinniiwwan baasa” jedhan.
Warri kaan immoo isa qoruudhaaf samii irraa mallattoo akka isaanitti argisiisu isa gaafachuu jalqaban.
Innis yaada isaanii kana beekee akkana isaaniin jedhe: “Mootummaan wal qoqqoodu hundinuu ni bada; manni wal qoqqoodu hundinuus ni jiga.
Haaluma wal fakkaatuun, Seexanni yoo wal qoqqoode mootummaan isaa akkamitti jabaatee dhaabata? Sababiin isaas isin ani Biʼeelzebuliin jinniiwwan akkan baasu dubbattu.
Ani Biʼeelzebuliin jinniiwwan kanan baasu yoo taʼe, ilmaan keessan hoo humna eenyuutiin isaan baasu? Isaan kan isinitti murteessan kanaafi.
Ani garuu jinniiwwan kanan baasu quba Waaqayyootiin yoo taʼe, Mootummaan Waaqayyoo utuu isin hin beekin isinitti dhufeera jechuu dha.
Namni cimaan tokko guutummaatti miʼa waraanaa hidhatee mana isaa yeroo eegu qabeenyi isaa hin tuqamu.
Haa taʼu malee, namni isa irra cimaa taʼe dhufee isa loluudhaan yoo isa moʼe, meeshaa waraanaa namichi sun itti amanamee ture hunda isa irraa fudhata; wanta isa irraa saame hundumaas warra kaaniif hira.
Namni na cinaa hin dhaabanne hundi na morma; namni anaa wajjin walitti hin qabanne hundi ni bittinneessa.
“Hafuurri xuraaʼaan nama tokko keessaa yommuu baʼu, bakka itti boqotu barbaacha lafa bishaan hin qabne keessa joora; iddoo itti boqotu yommuu dhabu garuu, ‘Gara mana koo isan keessaa baʼetti nan deebiʼa’ jedha.
Yommuu deebiʼee dhufus, manichi haramee qulqulleeffamee fi miidhagfamee argata.
Sana booda, dhaqee hafuurota isa caalaa hamoo taʼan kan biraa torba fudhatee dhufa, isaanis itti galanii achi jiraatu. Kanaaf haalli namicha sanaa inni gara boodaa isa duraa caalaa gadhee taʼa.”
Utuu Yesuus wantoota kana dubbachaa jiruu dubartiin tokko namoota gidduudhaa sagalee ishii ol fuutee, “Gadameessi si baatee fi harmi ati hoote gammadaa dha!” jette.
Inni garuu, “Lakki, gammadoon illee namoota dubbii Waaqayyoo dhagaʼanii hojii irra oolchani dha!” jedhe.
Yommuu namoonni hedduun walitti qabaman akkana jedhee dubbachuu jalqabe: “Dhaloonni hamaan kun mallattoo barbaada; garuu mallattoo Yoonaas raajichaa malee mallattoon kan biraan isaaf hin kennamu.
Akkuma Yoonaas namoota Nanawweetiif mallattoo taʼe, Ilmi namaas dhaloota kanaaf mallattoo taʼa.
Mootuun kibbaa ogummaa Solomoon dhagaʼuuf andaara lafaatii kaatee waan dhufteef, guyyaa murtii sanatti dhaloota kanaa wajjin kaatee itti murteessiti. Haa taʼu malee, kunoo Solomoon irra kan caalu as jira.
Namoonni Nanawwee lallaba Yoonaas dhagaʼanii yaada waan geddarataniif, guyyaa murtii sanatti dhaloota kanaa wajjin kaʼanii itti murteessu. Haa taʼu malee, kunoo Yoonaas irra kan caalu as jira.
Namni tokko ibsaa qabsiisee, bakka dhokataa yookiin guuboo jala hin kaaʼu; kanaa mannaa warri ol seenan ifa sana akka arganiif baattuu ibsaa irra kaaʼa.
Ibsaan qaamaa ija dha. Kanaaf, iji kee sirriitti kan ilaalu yoo taʼe, guutummaan qaama kees ifaa ni taʼa. Iji kee kan hinaafu yoo taʼe garuu, qaamni kees dukkana taʼa.
Kanaaf, ifni si keessa jiru dukkana akka hin taane of eeggadhu.
Egaa qaamni kee kutaa dukkanaaʼe tokko illee utuu hin qabaatin guutummaan isaa ifa yoo taʼe, akkuma ibsaan siif ifutti qaamni kee guutummaatti ifaa taʼa.”
Yesuus erga kana dubbatee booda Fariisichi tokko akka isaa wajjin nyaatu isa afeere. Innis gara mana isaatti seenee maaddiitti dhihaate.
Haa taʼu malee Fariisichi, Yesuus nyaata dura harka isaa akka hin dhiqanne yommuu argu baayʼee dinqisiifate.
Gooftaan garuu akkana jedheen: “Fariisota nana, isin kubbaayyaa fi saanii ala isaanii ni qulqulleessitu; keessi keessan garuu sassataa fi hammeenyaan kan guutame dha.
Gowwoota nana! Inni ala isaa hojjete, keessa isaa immoo hin hojjennee?
Isin garuu wantoota keessa jiran hiyyeeyyiidhaaf kennaa; sana booda guutummaatti qulqulluu taatu.
Fariisota nana isiniif wayyoo, baala kefoo, cilaaddamaa fi biqiltuu garaa garaa irraa harka kudhan keessaa harka tokko ni kennitu; garuu haqaa fi jaalala Waaqayyoo akka laayyootti ilaaltu. Kudhan keessaa tokko kennuuf dirqamni kan isin irra jiru taʼus, wantoota kaanis akka laayyootti ilaaluu hin qabdan turtan.
Fariisota nana isiniif wayyoo, sababiin isaas mana sagadaa keessatti fuuldura taaʼuu, iddoo gabaattis nagaa gaafatamuu jaallattu!
Isin akka awwaalota mallattoo hin qabnee fi namoonni utuu hin beekin irra deemanii waan taataniif isiniif wayyoo!”
Yeroo kanatti warra Seericha beekan keessaa tokko, “Barsiisaa, wantoota kana yeroo dubbattu nuunis arrabsaa jirta” jedheen.
Achiis Yesuus akkana jedhe: “Isin warra Seericha beektaniifis wayyoo, sababiin isaas isin baʼaa ulfaataa namoota irra keessu; ofii keessaniif garuu quba keessan isa tokkoon illee hin tuqxan!
“Isiniif wayyoo, sababiin isaas isin awwaalota raajotaa ni ijaartu; kan isaan ajjeese garuu abbootii keessani dha!
Egaa isin wantoota abootiin keessan hojjetaniif ragoota dha; isaan raajota ajjeesan, isin immoo awwaalota raajota sanaa ijaartu; kanaaf gocha isaanii deggeraa jirtu.
Ogummaan Waaqayyoo kana ilaalchisee akkana kan jettu kanaafi: ‘Ani raajotaa fi ergamoota gara isaaniitti nan erga; namoonni sunis isaan keessaa tokko tokko ni ajjeesu, kaan immoo ariʼatama irra geessisu;
kanaaf, dhaloonni kun dhiiga raajotaa uumamuu addunyaatii jalqabee dhangalaʼe hundaatiif itti gaafatama;
dhiiga Abeel irraa jalqabee, hamma dhiiga Zakkaariyaas isa iddoo aarsaa fi mana qulqullummaa gidduutti ajjeefameetti itti gaafatama.’ Dhuguman isiniin jedha, dhaloonni kun dhiiga dhangalaʼe hundumaatiif itti gaafatama.
“Isin warra Seericha beektaniif wayyoo, sababiin isaas furtuu beekumsaa buttanii fudhattaniittu. Ofii keessanii itti hin galtan, warra galuuf yaalanis ni dhowwitu!”
Kanaaf, yommuu Yesuus achii deemetti barsiisonni seeraa fi Fariisonni isatti marsanii gaaffiiwwan hedduu isa gaafachuudhaan isa dhiphisuu jalqaban;
wanta afaan isaa keessaa baʼuunis kiyyoo keessa isa galchuuf isa eeggatu turan.
Namoonni hedduun ragaawwan nuti guutummaatti itti amanne sana qindeessuuf yaalaniiru.
Warri jalqabumaa kaasee wantoota kana ijaan arganii fi ergaa Waaqayyootiif tajaajiltoota taʼanis ragaa kana nutti dabarsaniiru.
Yaa kabajamaa Tewofloos, anis karaa koo wanta hunda jalqabaa kaasee of eeggannoodhaan waanan qoradheef, seenaa isaa duraa duubaan sii barreessuuf murteesseera.
Kanas kan ani godhe, wantoonni afaaniin baratte sun dhugaa taʼuu isaanii baʼeessa gootee akka beektuufi.
Bara Heroodis mootii Yihudaa turetti, lubni Zakkaariyaas jedhamuu fi garee lubootaa Abiyaa keessatti tajaajilu tokko jira ture. Inni haadha manaa sanyii Aaron taatee fi Elsaabex jedhamtu qaba ture.
Lamaanuu ajajaa fi ulaagaa Yihowaa hunda eeganii mudaa malee deddeebiʼuudhaan Waaqayyo duratti qajeelota turan.
Haa taʼu malee, Elsaabex dhabduu waan turteef dhala hin qaban turan; lamaan isaaniis dulloomanii turan.
Gaaf tokko Zakkaariyaas dabareen garee isaa waan gaʼeef Waaqayyo duratti lubummaadhaan utuu tajaajilaa jiruu,
akka seera lubummaatti gara mana qulqullummaa Yihowaa seenee ixaana aarsuuf dabareen isaa ni gaʼe.
Saʼaatii ixaanni itti aarfamuttis guutummaan uummatichaa alatti kadhachaa turan.
Maleekaan Yihowaas mirga iddoo aarsaa ixaanaa dhaabatee isatti mulʼate.
Zakkaariyaas garuu yommuu isa argu naʼee akka malee sodaate.
Haa taʼu malee, maleekaan sun akkana jedheen: “Yaa Zakkaariyaas, wawwaannaan ati dhiheessite waan siif dhagaʼameef hin sodaatin, haati manaa kee Elsaabex ilma siif deessi; atis maqaa isaa ‘Yohaannis’ jettee moggaasta.
Ati guddaa gammadda, namoonni hedduunis inni dhalachuu isaatti ni gammadu;
sababiin isaas inni Yihowaa duratti guddaa ni taʼa. Haa taʼu malee, inni matumaa daadhii wayiniis taʼe dhugaatii alkoolii kam iyyuu dhuguu hin qabu; yeroo gadameessa haadha isaa keessa jiruu jalqabees hafuura qulqulluudhaan ni guutama.
Inni ijoollee Israaʼel keessaa namoota hedduu gara Waaqa isaanii Yihowaatti deebisa.
Kana malees inni namoota Yihowaadhaaf qopheessuuf, hafuuraa fi humna Eliyaasiin fuula isaa dura deemee garaa abbootii gara ijoolleetti, namoota hin ajajamnes gara ogummaa qajeelotaatti ni deebisa.”
Zakkaariyaasis maleekaa sanaan, “Kun akka taʼu akkamittan mirkanaaʼaa taʼuu dandaʼa? Silaa ani dulloomeera, haati manaa koos umuriidhaan sokkiteetti” jedheen.
Maleekaan sunis deebisee akkana jedheen: “Ani Gabriʼeel isa fuula Waaqayyoo dura dhaabatu dha; akka ani si haasofsiisuu fi misiraachoo kana sitti himuuf ergameera.
Haa taʼu malee, ati dubbii koo isa yeroo isaaf murteeffametti raawwatamu kana waan hin amanneef, hamma guyyaa wantoonni kun raawwatamaniitti duudaa taata; dubbachuus hin dandeessu.”
Yeroo kanatti uummatichi Zakkaariyaasiin eegaa waan turaniif, mana qulqullummaa keessa baayʼee turuu isaatti ni dinqisiifatan.
Yommuu gad baʼus isaanitti dubbachuu waan dadhabeef, mana qulqullummaa keessatti mulʼata tokko akka arge hubatan. Inni arrabni isaa waan hidhameef, mallattoodhaan qofa isaanitti dubbata ture.
Guyyoonni inni tajaajila qulqulluu itti dhiheessu yommuu xumuramanis gara mana isaa dhaqe.
Guyyoota muraasa booda haati manaa isaa Elsaabex ni ulfoofte, jiʼa shaniifis utuu manaa hin baʼin turte; akkana jette:
“Yihowaan arrabsoo namoota gidduutti ana irra gaʼu ana irraa kaasuuf xiyyeeffannaa anaaf kennee, yeroo kanatti wanta kana anaaf godhe.”
Ishiin ulfooftee jiʼa jaʼaffaatti, Waaqayyo maleekaa isaa Gabriʼeeliin magaalaa Naazireet ishii Galiilaa keessatti argamtutti erge;
innis kan ergame gara durba Maariyaam jedhamtu, ishii namicha sanyii Daawit taʼee fi maqaan isaa Yoseef jedhamuuf kaadhimamtetti ture.
Maleekaan sunis gara ishiitti ol seenee, “Yaa ishii baayʼee jaallatamtuu nana, nagaan siif haa taʼu, Yihowaan sii wajjin jira” jedheen.
Ishiin garuu wanta inni dubbatetti baayʼee jeeqamtee, “Kun nagaa akkamii ti?” jettee yaaduu jalqabde.
Kanaaf, maleekaan sun akkana ishiidhaan jedhe: “Yaa Maariyaam, Waaqayyo duratti surraa waan argatteef hin sodaatin.
Kunoo, ulfooftee ilma ni deessa; maqaa isaas Yesuus jettee moggaasta.
Inni guddaa ni taʼa; Ilma Isa Hundaa Olii ni jedhama; Yihowaanis teessoo abbaa isaa teessoo Daawit isaaf ni kenna;
inni mana Yaaqoob irratti bara baraaf Mootii taʼee bulcha; Mootummaan isaas dhuma hin qabu.”
Maariyaam garuu maleekaa sanaan, “Ani dhiiraa wajjin saalqunnamtii raawwadhee waan hin beekneef, kun akkamitti taʼuu dandaʼa?” jette.
Maleekaan sunis deebisee akkana ishiidhaan jedhe: “Hafuurri qulqulluun si irra buʼa, humni Isa Hundaa Oliis si golga. Kanaan kan kaʼes mucaan dhalatu qulqullicha, Ilma Waaqayyoo jedhama.
Kunoo, firri kee Elsaabex bara dulluma ishiitti ilma ulfoofteetti; dubartiin dhabduu jedhamaa turte kun jiʼa jaʼaffaa ishii qabatteetti;
sababiin isaas wanti Waaqayyo dubbatee utuu hin raawwatamin hafu tokko illee hin jiru.”
Maariyaamis, “Kunoo ani garbittii Yihowaa ti! Akkuma ati dubbatte anaaf haa taʼu” jette. Yeroo kanatti maleekaan sun ishii biraa deeme.
Kanaaf, Maariyaam yeroo sana kaatee, daftee baddaatti ol baatee gara magaalaa Yihudaa tokkoo deemte;
achiis mana Zakkaariyaas seentee Elsaabexiin nagaa gaafatte.
Elsaabex nagaa Maariyaam yommuu dhageessu mucaan gadameessa ishii keessa jiru ni utaale; Elsaabexis hafuura qulqulluudhaan guutamte.
Sagalee ishiis ol fuutee akkana jette: “Ati dubartoota keessaa eebbifamtuu dha; mucaan gadameessa kee keessa jirus eebbifamaa dha!
Haati Gooftaa koo gara koo dhufuun ishii anaaf ulfina guddaa dha!
Akkuma sagaleen nagaa kee gurra koo buʼeen, mucaan gadameessa koo keessa jiru gammachuudhaan utaale.
Wanti Yihowaan ishiitti dubbate guutummaatti waan raawwatamuuf, ishiin kana amantes haa gammaddu.”
Maariyaamis akkana jette: “Lubbuun koo Yihowaa ol ol gooti;
garaan koos Waaqayyo Fayyisaa kootti baayʼee gammada;
sababiin isaas, inni haala gad aanaa garbittiin isaa keessa jirtu argeera. Egaa ammaa jalqabee dhaloonni hundi gammadduu naan jedha;
sababiin isaas, inni humna qabeessa taʼe Sun wantoota guguddaa anaaf godheera; maqaan isaas qulqulluu dha;
gara laafinni isaa bara baraaf warra isa sodaatan irra ni jiraata.
Inni irree isaatiin hojiiwwan guguddaa hojjeteera; warra garaa isaaniitti ol ol of qabanis bittinseera.
Inni warra aangoo qaban teessoo isaanii irraa gad buuseera; warra gad of qabanis ol ol godheera;
warra beelaʼan wantoota gaggaariidhaan quubseera; sooressotas harka duwwaa deebiseera.
Inni tajaajilaa isaa Israaʼeliin gargaareera. Kanas kan godhe, waadaa garaa isaaf laafuuf gale yeroo hunda akka yaadatu argisiisuufi;
kunis akkuma inni abbootii keenyaaf, Abrahaamii fi sanyii isaatiif bara baraaf waadaa galetti dha.”
Maariyaam gara jiʼa sadiitiif erga ishii bira turtee booda, gara mana ishiitti deebite.
Elsaabexis yeroo ishiin itti deessu gaʼee ilma deesse.
Ollaawwan ishii fi firoottan ishii Yihowaan gara laafina guddaa ishiitti argisiisuu isaa dhagaʼanii ishii wajjin gammadan.
Guyyaa saddeettaffaattis mucicha dhaqna qabuu dhufan; maqaa isaas Zakkaariyaas jedhanii maqaa abbaa isaatiin moggaasuuf turan.
Haati isaa garuu deebistee, “Hin taʼu! Yohaannis jedhamuu qaba” jette.
Yeroo kanatti isaan, “Firoottan kee keessaa eenyu illee maqaa kanaan waamamee hin beeku” jedhaniin.
Achiis mucicha eenyu jedhee waamuu akka barbaadu mallattoodhaan abbaa isaa gaafatan.
Innis gabatee irratti barreeffamu gaafatee, “Maqaan isaa Yohaannisi” jedhee barreesse. Yeroo kanatti hundi isaanii ni dinqisiifatan.
Battaluma sanattis afaan isaa ni saaqame, arrabni isaas hiikamee dubbachuu jalqabe; Waaqayyoonis ni galateeffate.
Namoonni ollaa isaanii jiraatan hundi baayʼee sodaatan; wantoonni kun hundi baddaa guutummaa biyya Yihudaa keessatti odeeffamuu jalqabe.
Warri kana dhagaʼan hundi, “Mucaan kun maal taʼa laata?” jedhanii garaa isaaniitti qabatan. Sababiin isaas Yihowaan isaa wajjin akka jiru ifatti mulʼata ture.
Achiis Zakkaariyaas abbaan isaa hafuura qulqulluudhaan guutamee akkana jedhee raajii dubbate:
“Yihowaan Waaqni Israaʼel saba isaatiif xiyyeeffannaa waan kennee fi fayyina waan isaanii fideef haa galateeffamu.
Inni mana Daawit tajaajilaa isaa keessaa gaanfa fayyinaa nuu kaaseera;
kunis akkuma afaan raajota isaa qulqulluu warra bara duriitii jalqabee turaniin dubbatetti dha.
Diinota keenyaa fi harka warra nu jibban hunda jalaa akka nu oolchu waadaa galeera.
Akkuma abbootii keenyaaf abdii kennetti gara laafina nutti argisiisa; kakuu isaa isa qulqulluus ni yaadata.
Kakuun kunis kakuu inni abbaa keenya Abrahaamiif kakate dha;
akkuma kakuu isaattis harka diinota keenyaa keessaa erga nu baasee booda, sodaa malee tajaajila qulqulluu akka isaaf dhiheessinu mirga nuu kenna;
kunis amanamoo akka taanuu fi bara jireenya keenya hundatti wanta qajeelaa taʼe akka hojjennuufi.
Ati garuu yaa mucaa nana, daandii isaa qopheessuuf Yihowaa dura waan deemtuuf, raajii Isa Hundaa Olii sanaa jedhamtee waamamta;
sabni isaa dhiifamni cubbuu isaaniif godhamee, beekumsa fayyina akka argatan isaan gargaaru isaaniif kennita.
Kunis kan taʼe gara laafina guddaa Waaqayyo keenyaatiin kan kaʼe dha. Gara laafina kanaanis ifni akka barii ganamaa ol gubbaadhaa nuu baʼa;
inni warra dukkana keessa jiranii fi warra gaaddidduu duʼaa jala jiraataniif ifa kenna; akkasumas miilli keenya daandii nagaa irra akka deemu godha.”
Mucaan sunis ni guddate, hafuuraanis ni cime; hanga guyyaa Israaʼelootatti ifatti of mulʼisettis lafa onaa keessa jiraate.
Yesuus wanta namootatti dubbatu erga xumuree booda Qifirnaahomitti seene.
Yeroo kanatti ajajaan dhibbaa tokko garbichi isaa kan inni baayʼee jaallatu akka malee dhukkubsatee duʼuu jala gaʼee ture.
Innis yommuu waaʼee Yesuus dhagaʼu, dhufee garbicha isaa akka fayyisu akka isa kadhatan maanguddoota Yihudootaa tokko tokko isatti erge.
Isaanis gara Yesuus dhufanii akkana jedhanii cimsanii isa kadhachuu jalqaban: “Kana isaaf gochuun kee kan isaaf malu dha;
sababiin isaas inni saba keenya ni jaallata; mana sagadaas nuuf ijaareera.”
Yeroo kanatti, Yesuus isaanii wajjin deeme. Yeroo inni manichatti dhihaatu garuu, ajajaan dhibbaa sun dhaqanii akkana jedhanii akka itti himaniif michoota isaa isatti erge: “Yaa Gooftaa, ati baaxii mana koo jala seenuun kee kan anaaf malu waan ani hin taaneef hin dhamaʼin.
Kanaaf, ani ofii koo si bira dhufuun akka anaaf taʼu natti hin dhagaʼamne. Kanaa mannaa, tajaajilaan koo akka fayyuuf waanuma tokko dubbadhu.
Ani iyyuu aangoo nama kan biraa jala kanan jiru taʼus, loltoota anaaf ajajaman qaba; isa tokkoon ‘Deemi!’ yommuun jedhu ni deema; isa tokkoon immoo ‘Kottu!’ yommuun jedhu ni dhufa; garbicha kootiinis ‘Kana godhi!’ yommuun jedhu ni godha.”
Yesuus wantoota kana yommuu dhagaʼu baayʼee isa dinqisiifatee, namoota hedduu isa duukaa buʼanitti garagalee, “Ani isinitti nan hima, Israaʼel keessatti illee nama amantii guddaa akkanaa qabu hin arganne” jedhe.
Warri ergaman sunis yommuu gara manaatti deebiʼan, garbichi sun fayyee argan.
Sana booda utuu baayʼee hin turin, gara magaalaa Naayin jedhamtu tokkoo dhaqe; barattoonni isaa fi namoonni hedduunis isaa wajjin deemu turan.
Yommuu karra magaalattiitti dhihaatus, namoonni reeffa nama tokkoo baatanii baʼu turan; mucichis haadha isaatiif ilma tokkicha ture. Kana malees, ishiin dubartii abbaan manaa irraa duʼe turte. Namoonni magaalattii hedduunis ishii wajjin turan.
Gooftaanis yommuu ishii argu baayʼee ishiidhaaf gaddee, “Hin booʼin” jedheen.
Achiis itti siqee siricha tuqe; namoonni reeffa sana baatanis ni dhaabatan. Yesuusis “Dargaggeessa nana, siin nan jedha kaʼi!” jedhe.
Inni duʼe sunis ol jedhee taaʼee dubbachuu jalqabe; Yesuusis haadha isaatiif isa kenne.
Yeroo kanatti hundi isaanii baayʼee sodaatanii, “Raajii guddaan tokko nu gidduutti kaʼeera,” akkasumas “Waaqayyo saba isaa yaadateera” jedhanii Waaqayyoof ulfina kennuu jalqaban.
Oduun waaʼee Yesuus dubbatamu kunis guutummaa Yihudaa fi biyyoota naannoo sana jiran hundatti babalʼate.
Yeroo kanatti barattoonni Yohaannis wantoota kana hunda isatti himan.
Kanaaf, Yohaannis barattoota isaa lama ofitti waamee, “Ati isa Dhufuuf Jiru Sana moo kan biraa eegnu?” jedhanii akka gaafatan gara Gooftaatti isaan erge.
Isaanis gara Yesuus dhufanii, “Yohaannis Cuuphaan, ‘Ati isa Dhufuuf Jiru Sana moo kan biraa eegnu?’ jennee akka gaafannu gara keetti nu ergeera” jedhan.
Yesuus saʼaatii sanatti namoota dhukkubsatanii fi dhibee cimaa qaban, akkasumas namoota hafuurota hamoodhaan qabaman hedduu fayyise; namoota qaro dhabeeyyii taʼan hedduus qaroo isaanii isaaniif deebise.
Warra ergaman lamaan sanaanis deebisee akkana isaaniin jedhe: “Dhaqaatii wanta argitanii fi wanta dhageessan Yohaannisitti himaa: Warri qaro dhabeeyyiin argaa jiru, warri naafatan deemaa jiru, warri dhukkuba nadaayiitiin qabaman fayyaa jiru, warri gurri isaanii duude dhagaʼaa jiru, warri duʼan duʼaa kaafamaa jiru, hiyyeeyyiittis misiraachoon himamaa jira.
Namni anatti hin gufanne gammadaa dha.”
Namoonni Yohaannis erge sun erga deemanii booda, Yesuus namoota hedduu achi jiranitti waaʼee Yohaannis akkana jedhee dubbachuu jalqabe: “Gara lafa onaa maal ilaaluuf dhaqxan? Shomboqqoo qilleensi raasuu?
Moo maal ilaaluuf dhaqxan ree? Nama uffata baʼeessa uffatee? Namoonni uffata babbareedaa uffatanii fi jireenya qananii jiraatanoo mana moototaa keessa jiru.
Maarree maal ilaaluuf deemtan? Raajii ilaaluufii? Eeyyee dhuguman isiniin jedha, inni raajii irra iyyuu kan caalu dha.
Inni isa waaʼeen isaa ‘Kunoo, ani ergamaa koo isa si dura deemee karaa siif qopheessu nan erga!’ jedhamee barreeffame sana dha.
Dhuguman isinitti hima, namoota dubartii irraa dhalatan keessaa Yohaannis irra kan caaluu hin jiru; namni Mootummaa Waaqayyoo keessatti hundumaa irra xinnaa taʼe garuu isa ni caala.”
(Namoonni sunii fi warri qaraxa sassaaban hundi cuuphaa Yohaannisiin cuuphamanii waan turaniif, yommuu kana dhagaʼan Waaqayyo qajeelaa taʼuu isaa dubbatan.
Haa taʼu malee, Fariisonnii fi warri Seericha beekan Yohaannisiin waan hin cuuphamneef, gorsa Waaqayyo biraa isaaniif kenname tuffatan.)
“Egaa namoota dhaloota kana keessa jiran ani eenyuu wajjinan wal fakkeessa? Eenyuun fakkaatu?
Ijoollee bakka gabaa taaʼanii wal waamanii akkana jedhanii wajjin wal fakkaatu: ‘Ulullee isiniif afuufne, isin garuu hin sirbine; wayyoo wayyoo jenne, isin garuu hin boonye.’
Haaluma wal fakkaatuun, Yohaannis Cuuphaan utuu midhaan hin nyaatinii fi utuu daadhii wayinii hin dhugin dhufe; isin garuu, ‘Jinniitu isa keessa jira’ jettan.
Ilmi namaa immoo nyaachaa fi dhugaa dhufe; isin garuu, ‘Kunoo nama albaadhessaa fi nama wayiniidhaaf bule, michuu warra qaraxa sassaabanii fi cubbamootaa’ jettan.
Kanas taʼe sana, ogummaan qajeelaa taʼuun ishii ijoollee ishii hundaan mirkanaaʼeera.”
Kana booda Fariisichi tokko isaa wajjin akka nyaatu isa kadhate. Kanaaf, inni gara mana Fariisichaa seenee maaddiitti dhihaate.
Yeroo kanatti dubartiin magaalicha keessatti cubbamtuu taʼuudhaan beekamtu tokko Yesuus mana Fariisichaa keessatti nyaachaa akka jiru dhageessee, zayitii urgaaʼu qaruuraa albaasxiroositti fiddee dhufte.
Achiis duuba isaatiin jilbeenfattee booʼaa imimmaan ishiitiin miilla isaa jiisuu jalqabde; rifeensa mataa ishiitiinis imimmaan sana haxoofti turte. Kana malees miilla isaa dhungachaa zayitii urgaaʼu sana dibdi turte.
Fariisichi isa afeere sun yommuu kana argu garaa isaatti, “Namni kun dhuguma utuu raajii taʼee, silaa dubartiin isa tuqaa jirtu kun eenyuu fi nama akkamii akka taate, jechuunis cubbamtuu taʼuu ishii ni beeka ture” jedhee yaade.
Yesuus garuu deebisee, “Simoon, ani wantan sitti himu tokkon qaba” jedheen. Innis, “Barsiisaa, natti himi!” jedhe.
“Namoonni lama nama liqii kennu tokko irraa liqeeffatan; inni tokko dinaaree 500 liqeeffate, inni tokko immoo dinaaree 50 liqeeffate.
Haa taʼu malee, lamaan isaanii iyyuu wanta ittiin liqii isaanii kaffalan yommuu dhaban, namichi akkasumaan isaaniif dhiise. Kanaaf, isaan keessaa isa kamtu caalaatti namicha sana jaallata?”
Simoonis deebisee, “Isa namichi baayʼee dhiiseef sana natti fakkaata” jedhe. Yesuusis, “Murtii sirrii kennite” jedheen.
Achiis gara dubartii sanaatti garagalee, Simooniin akkana jedhe: “Dubartii kana argitaa? Ani mana kee seeneera; ati garuu bishaan miillaa anaaf hin kennine. Dubartiin kun garuu imimmaan ishiitiin miilla koo jiistee, rifeensa ishiitiin haxoofte.
Ati ana hin dhunganne; dubartiin kun garuu saʼaatii ani itti ol seenee jalqabdee miilla koo dhungachuu hin dhiisne.
Ati mataa koo zayitii hin dibne, dubartiin kun garuu miilla koo zayitii urgaaʼu dibdeetti.
Kanaan kan kaʼes, ani siin nan jedha, dubartiin kun jaalala guddaa waan argisiisteef, cubbuun ishii hedduu taʼus ishiidhaaf dhiifameera. Namni dhiifamni xinnoon godhamuuf garuu, jaalalli inni argisiisu xinnoo dha.
Achiis dubartii sanaan, “Cubbuun kee siif dhiifameera” jedheen.
Yeroo kanatti warri isaa wajjin maaddiitti dhihaatan garaa isaaniitti, “Namni cubbuudhaaf dhiifama godhu kun eenyu?” jedhanii yaaduu jalqaban.
Inni garuu dubartii sanaan, “Amantiin kee si fayyiseera, nagaadhaan deemi” jedheen.
Yeroo sanatti namoota achi turan keessaa tokko tokko waaʼee namoota Galiilaa warra Philaaxos dhiiga isaanii aarsaa isaaniitti make sanaa Yesuusitti himan.
Innis deebisee akkana isaaniin jedhe: “Namoonni Galiilaa sun, wanti akkanaa kan isaan irra gaʼe, namoota Galiilaa kaan hunda caalaa cubbamoota waan turaniif isinitti fakkaataa?
Lakki, ani isinitti nan hima, isinis yoo yaada geddarachuu baattan garuu hundi keessan akkasuma ni baddu.
Yookiin namoonni 18 warri gamoon Salihoom irratti jigee isaan ajjeese sun, namoota Yerusaalem keessa jiraatan kaan hunda caalaa yakka kan hojjetan isinitti fakkaataa?
Lakki, ani isinitti nan hima, isinis yoo yaada geddarachuu baattan garuu hundi keessan akkuma isaanii ni baddu.”
Achiis fakkeenya kana isaanitti himuu jalqabe: “Namni tokko maasii wayinii isaa keessa muka harbuu dhaabe; haa taʼu malee, yommuu isa irraa firii funaannachuu dhufu homaa irraa hin arganne.
Achiis hojjetaa maasii wayinii sanaan, ‘Muka harbuu kana irraa firii funaannachuuf waggaa sadiif deddeebiʼeera; garuu homaa irraa hin arganne. Muka kana muri! Faayidaa malee maaliif iddoo qabata?’ jedhe.
Innis deebisee akkana jedheen: ‘Yaa Gooftaa, hamman naannoo isaa qotee dikee itti godhutti waggaa tokkoof haa turu dhiisi.
Gara fuulduraatti firii yoo godhate gaarii dha; yoo godhachuu baate garuu ni murta.’”
Yeroo tokko Yesuus guyyaa Sanbataatti mana sagadaa tokko keessatti barsiisaa ture.
Yeroo kanatti dubartiin jinniidhaan qabamtee waggaa 18f dhukkubsachaa turte tokko achi turte; ishiinis waan goophatteef matumaa ol jechuu hin dandeessu turte.
Yesuusis yommuu ishii argu, ofitti ishii waamee, “Dubartii nana, dhukkuba kee irraa furamteetta” jedheen.
Achiis harka isaa ishii irra kaaʼe; ishiinis battaluma sanatti ol jettee dhaabattee Waaqayyoon galateeffachuu jalqabde.
Geggeessaan mana sagadaa sun garuu Yesuus guyyaa Sanbataatti waan fayyiseef aaree, namoota sanaan, “Guyyoonni hojiin itti hojjetaman jaʼa jiru; kanaaf guyyaa Sanbataatti utuu hin taʼin, guyyoota sanatti kottaa fayyifamaa” jedhe.
Gooftaan garuu akkana jedhee isaaf deebise: “Fakkeessitoota nana, isin keessaa namni guyyaa Sanbataatti qotiyyoo isaa yookiin harree isaa dallaa keessaa hiikee bishaan obaasuu hin geessine jiraa?
Maarree, dubartiin intala Abrahaam taatee fi waggaa 18f Seexanaan qabamtee turte kun, guyyaa Sanbataatti hidhaa kana irraa hiikamuu hin qabduu?”
Yommuu inni wantoota kana dubbatu, warri isa morman hundi ni qaanaʼan; namoonni sun hundi garuu, wantoota dinqisiisoo inni hojjete hundatti gammaduu jalqaban.
Kanaaf, akkana jedhee dubbachuu isaa itti fufe: “Mootummaan Waaqayyoo maal fakkaata? Maalii wajjinan wal fakkeessuu dandaʼa?
Mootummaan Waaqayyoo firii sanaaficaa namni tokko fuudhee maasii isaa keessa dhaabee wajjin wal fakkaata. Innis guddatee muka taʼe; simbirroonni samiis damee isaa irratti mana ijaarratan.”
Ammas akkana jedhe: “Mootummaa Waaqayyoo maalii wajjinan wal fakkeessuu dandaʼa?
Mootummaan Waaqayyoo raacitii dubartiin tokko fuutee hamma guutummaan bukoo sanaa bukaaʼutti daakuu safartuu guddaa sadiitti maktee wajjin wal fakkaata.”
Yesuus gara Yerusaalemitti yommuu deemu namoota barsiisaa, magaalotaa fi gandoota hunda keessa darbaa ture.
Yeroo kanatti namni tokko, “Yaa Gooftaa, warri fayyan namoota muraasa qofa dhaa?” jedheen. Yesuusis akkana isaaniin jedhe:
“Balbala isa dhiphaadhaan ol seenuuf dhamaʼaa, ani isiniin nan jedha, namoonni hedduun itti galuu barbaadu, garuu hin dandaʼan.
Yommuu abbaan manichaa kaʼee balbala cufu, isin ala dhaabattanii balbala rurrukutaa, ‘Yaa Gooftaa nuu bani’ jettu. Inni garuu deebisee, ‘Ani isin eessaa akka dhuftan hin beeku’ isiniin jedha.
Isinis, ‘Nuti sii wajjin nyaanneerra, dhugneerras; daandiiwwan guguddaa keenya irrattis barsiisteetta’ jechuu jalqabdu.
Inni garuu, ‘Isin eessaa akka dhuftan hin beeku. Isin warra jalʼina hojjettan nana, hundi keessan na biraa badaa!’ isiniin jedha.
Yommuu Abrahaam, Yisihaaq, Yaaqoobii fi raajota hunda Mootummaa Waaqayyoo keessatti argitanii fi isin garuu alatti gatamtan achitti ni boossu, ilkaan keessanis ni qartu.
Kana malees, namoonni baha biiftuu fi lixa biiftuutii, akkasumas kaabaa fi kibbaa dhufanii Mootummaa Waaqayyoo keessatti maaddiitti dhihaatu.
Kunoo, warra boodaa keessaa warra duraa kan taʼan, warra duraa keessaas warra boodaa kan taʼan jiru.”
Saʼaatii sanatti Fariisonni tokko tokko dhufanii, “Heroodis si ajjeesuu waan barbaaduuf asii baʼiitii deemi” jedhaniin.
Innis akkana isaaniin jedhe: “Dhaqaatii jeedala sanatti, ‘Kunoo ani harʼaa fi boru jinniiwwan nan baasa, namoota dhukkubsatanis nan fayyisa, guyyaa sadaffaattis hojii koo nan xumura’ jedhaatii itti himaa.
Haa taʼu malee, raajiin Yerusaalemii alatti ajjeefamuu waan hin qabneef, harʼa, borii fi iftaan adeemsa koo itti fufuun qaba.
Yaa Yerusaalem, yaa Yerusaalem, raajota kan ajjeestu, warra gara keetti ergamanis dhagaadhaan kan tumtu, akkuma lukkuun cuucota ishii qoochoo ishii jalatti walitti qabdu siʼa meeqan ijoollee kee sassaabuu barbaade! Isin garuu hin barbaadne.
Kunoo, manni keessan isiniif kan dhiifame taʼa. Ani isinitti nan hima, ‘Inni maqaa Yihowaatiin dhufu eebbifamaa dha!’ hanga jettanitti matumaa ana hin argitan.”
Yesuus ol jedhee yommuu ilaalu, namoonni sooreyyiin kennaa isaanii saanduqawwan buusii keessa yommuu buusan arge.
Achiis dubartii hiyyeettiin abbaan manaa irraa duʼe tokko saantima xixinnoo gatii baayʼee xinnoo qaban lama yommuu buustu arge.
Yeroo kanatti akkana jedhe: “Dhuguman isiniin jedha, dubartiin hiyyeettiin abbaan manaa irraa duʼe kun hunda isaanii caalaa buuste.
Sababiin isaas isaan kun hundi wanta isaan irraa hafe buusan; ishiin garuu hiyyeettii taatee utuu jirtuu, wanta qabduu fi ittiin jiraattu hunda buuste.”
Boodas namoonni tokko tokko manni qulqullummaa dhagaawwan babbareedaa fi kennaawwan Waaqayyoof kennamaniin akkam akka miidhagfame yommuu dubbatan,
Yesuus, “Yeroon wanti isin amma ilaaltan kun hundi itti diigamu ni dhufa; akkasitti dhagaan dhagaa irra akka kaaʼametti hin hafu” jedhe.
Isaanis, “Yaa Barsiisaa, wantoonni kun yoom raawwatamu? Mallattoon wantoonni kun raawwatamuun isaanii akka hin hafne argisiisu hoo maali dha?” jedhanii isa gaafatan.
Innis akkana jedhe: “Akka hin gowwoomfamne of eeggadhaa; namoonni baayʼeen ‘Ani isa dha,’ akkasumas ‘Yerichi eegamu sun dhihaateera’ jedhanii maqaa kootiin ni dhufu. Isin garuu isaan duukaa hin buʼinaa.
Kana malees oduu waraanaa fi oduu jeequmsaa yommuu dhageessan hin sodaatinaa. Sababiin isaas, wantoonni kun jalqaba taʼuu qabu, dhumni isaa garuu yeruma sana hin dhufu.”
Achiis akkana isaaniin jedhe: “Sabni saba irratti, mootummaanis mootummaa irratti ni kaʼa.
Kirkirri lafaa guguddaan ni taʼa, bakka garaa garaattis hanqinni nyaataa fi golfaan ni uumama; wantoonni nama sodaachisan, akkasumas samii irratti mallattoowwan guguddaan ni mulʼatu.
“Wantoonni kun hundi taʼuu isaanii dura garuu, namoonni isin qabu, akkasumas isin ariʼatu, manneen sagadaa fi manneen hidhaatti dabarsanii isin kennu. Maqaa kootiif jettaniis moototaa fi bulchitoota duratti ni dhiheeffamtu.
Kunis akka dhugaa baatan carraa isiniif bana.
Kanaaf, akkamitti falmanna jettanii dursitanii hin yaadinaa;
sababiin isaas, ani dubbii fi ogummaa mormitoonni keessan hundi mormuu yookiin falmuu hin dandeenye isiniif nan kenna.
Kana malees, warri keessan, obboloonni keessan, firoottanii fi michoonni keessan illee dabarsanii isin kennu; isin keessaa tokko tokkos ni ajjeesu;
sababii maqaa kootiinis namoota hundumaa biratti kan jibbamtan taatu.
Taʼus, rifeensa mataa keessanii keessaa tokko illee hin badu.
Jabaattanii yoo dhaabattan, lubbuu keessan ni oolfattu.
“Haa taʼu malee, Yerusaalem loltootaan marfamtee yommuu argitan, yeroo sana badiisni ishii akka dhihaate beekaa.
Yeroo sanatti warri Yihudaa keessa jiran gara gaarotaatti haa baqatan; warri Yerusaalem gidduu jiran ishii keessaa haa baʼan; warri baadiyyaa jiranis ishiitti hin seenin;
sababiin isaas wantoonni barreeffaman hundi akka raawwatamaniif, yeroon kun yeroo Waaqayyo namoota itti adabu dha.
Yeroo sanatti dubartoota ulfaatii fi dubartoota hoosisaniif wayyoo! Sababiin isaas biyyicha keessatti dhiphinni guddaan ni taʼa; namoonni kunis ni adabamu.
Isaan qara goraadeetiin ni ajjeefamu; boojiʼamaniis gara saboota hundaatti ni geeffamu; hanga barri sabootaaf murteeffame sun raawwatamuttis Yerusaalem sabootaan ni dhidhiitamti.
“Kana malees, aduu, addeessaa fi urjoota irratti mallattoowwan ni taʼu; lafa irrattis saboonni huursaa fi jeeqama galaanaatiin kan kaʼe, karaa itti keessaa baʼan wallaalanii baayʼee dhiphatu.
Humnoonni samii waan raafamaniif, namoonni wantoota addunyaatti dhufuuf jiran sodaachuu fi eeguudhaan kan kaʼe ni gaggabu.
Yeroo sanatti Ilmi namaa humnaa fi ulfina guddaadhaan duumessa samiitiin yommuu dhufu ni argu.
Haa taʼu malee wantoonni kun yommuu taʼuu jalqaban, fayyinni keessan waan dhihaateef, kaʼaa dhaabadhaa, mataa keessanis ol qabadhaa.”
Sana booda fakkeenya tokko isaanitti hime: “Muka harbuu fi muka kan biraa kaan hunda ilaalaa.
Yeroo isaan latan argitanii, yeroo kanatti bonni akka dhihaate ni beektu.
Haaluma wal fakkaatuun isinis wantoonni kun taʼuu isaanii yommuu argitan, Mootummaan Waaqayyoo akka dhihaate beekaa.
Dhuguman isiniin jedha, wantoonni kun hundi hamma raawwatamanitti, dhaloonni kun matumaa hin darbu.
Samii fi lafti ni darbu; dubbiin koo garuu matumaa hin darbu.
“Haa taʼu malee, akka malee nyaachuu fi akka malee dhuguudhaan, yaaddoo jireenyaatiinis garaa keessanitti baʼaan akka hin ulfaanne ofii keessaniif of eeggadhaa; kun taʼuu baannaan garuu, guyyaan sun akka tasaa utuu isin hin yaadin isinitti dhufa;
jechuunis akka kiyyootti isinitti dhufa. Sababiin isaas, guyyaan kun namoota guutummaa lafaa irra jiraatan irratti ni dhufa.
Kanaaf, dammaqaa eegaa, akkasumas wantoota taʼuun isaanii hin oolle kana hunda jalaa baʼuu fi Ilma namaa dura dhaabachuu akka dandeessaniif yeroo hunda wawwaannaa dhiheessaa.”
Yesuus guyyaa guyyaa mana qulqullummaatti barsiisa, halkan halkan immoo baʼee gaara, “Gaara Ejersaa” jedhamu irra bula ture.
Namoonni hundis mana qulqullummaa keessatti isa dhaggeeffachuuf ganama bariidhaan gara isaa dhufu turan.
Xibaariyoos Qeesaar mootii taʼee waggaa 15ffaa isaatti, Phonxiyos Philaaxos bulchaa biyya Yihudaa, Heroodis bulchaa koonyaa Galiilaa, obboleessi isaa Filiphoos bulchaa koonyaa biyya Ixuuriyaa fi Xiraakonixis, Lisaaniyaasis bulchaa koonyaa Abiilaan yeroo turanitti,
akkasumas bara Haannaasii fi Qayyaafaan dura buutota lubootaa turanitti, dubbiin Waaqayyoo lafa onaa keessatti gara ilma Zakkaariyaas gara Yohaannis dhufe.
Kanaaf Yohaannis, dhiifama cubbuutiif cuuphaa isa mallattoo yaada geddarannaa taʼe lallabaa, biyyoota naannoo Yordaanositti argaman hunda keessa naannaʼe;
kunis kan taʼe akkuma kitaaba Isaayyaas keessatti akkana jedhamee barreeffametti dha: “Sagaleen tokko lafa onaa keessaa akkana jedhee iyya: ‘Daandii Yihowaa qopheessaa! Karaa isaas qajeelchaa.
Sululli hundi haa guutamu; gaarrii fi tulluun hundi dirree haa taʼu; karaan jajalʼaan sirrii haa taʼu; daandii buʼaa baʼiinis wal haa qixxaatu;
namoonni hundis fayyina Waaqayyo fidu ni argu.’”
Yohaannis, namoota hedduu harka isaatiin cuuphamuuf gara isaa dhufaniin akkana jedhe: “Isin ijoollee buutii nana, dheekkamsa isa dhufaa jiru jalaa akka baqattan eenyutu isin akeekkachiise?
Kanaaf, firii yaada geddarachuu keessan argisiisu godhadhaa. ‘Abbaan keenya Abrahaami’ jettanii of hin jajjabeessinaa. Ani isinitti nan hima, Waaqayyo dhagaawwan kana keessaa Abrahaamiif ijoollee kaasuu ni dandaʼa.
Ammuma iyyuu qottoon hidda mukeetii muruuf qophaaʼeera. Kanaaf, mukti firii gaarii hin godhanne hundi muramee ibiddatti gatama.”
Namoonni sunis, “Kanaaf maal gochuu qabna ree?” jedhanii isa gaafatan.
Innis deebisee, “Namni uffata lama qabu, isa tokko nama homaa hin qabneef haa kennu; namni wanta nyaatamu qabus akkanuma haa godhu” isaaniin jedhe.
Warri qaraxa sassaaban illee cuuphamuuf gara isaa dhufanii, “Barsiisaa, maal gochuu qabna ree?” jedhaniin.
Innis, “Qaraxa murteeffame caalaa homaa hin gaafatinaa” isaaniin jedhe.
Loltoonnis, “Nuti hoo maal gochuu qabna?” jedhanii isa gaafatan. Innis, “Eenyu irraa iyyuu humnaan qarshii hin fudhatinaa yookiin eenyuun iyyuu sobaan hin himatinaa; kanaa mannaa miindaan qabdan isin haa gaʼu” isaaniin jedhe.
Uummatichi Kiristoosiin eegaa waan turaniif hundi isaanii waaʼee Yohaannis, “Namni kun Kiristoos taʼinnaa laata?” jedhanii garaa isaaniitti yaadan.
Yohaannisis akkana jedhee hunda isaaniitiif deebii kenne: “Ani bishaaniin isin nan cuupha; inni ana caalaa aangoo qabu garuu dhufaa jira; ani hidhaa kophee isaa illee hiikuuf gaʼumsa hin qabu. Inni hafuura qulqulluu fi ibiddaan isin cuupha.
Laayidaa ittiin qulleessu of harkaa qaba; inni oobdii isaa guutummaatti ni qulqulleessa; qamadii isaa gootaraatti naqa; habaqii isaa garuu ibidda dhaamuu hin dandeenyeen guba.”
Yohaannis gorsa kan biraa hedduus namootaaf kenne; misiraachichas isaanitti lallabuu isaa itti fufe.
Haa taʼu malee, bulchaa koonyaa kan taʼe Heroodis sababii haadha manaa obboleessa isaa Herodiyaasii fi hammina inni hojjete hundaaf Yohaannis waan isa balaaleffateef,
Yohaannisiin mana hidhaatti galchuudhaan, caalaatti hammina hojjete.
Yeroo namoonni hundi cuuphaman, Yesuusis ni cuuphame. Utuu inni kadhachaa jiruus samiin banamee,
hafuurri qulqulluun bifa qaamaatiin akka gugeetti isa irra buʼe; sagaleen tokkos samiidhaa dhufee, “Ati Ilma koo isa jaallatamaa dha; ani sitti nan gammada” jedhe.
Yesuus yommuu hojii isaa jalqabu umuriin isaa gara waggaa 30 ture; namoonnis inni akka waan ilma Yoseef taʼeetti yaadu turan; Yoseef ilma Eelii,
Eeliin ilma Maataat, Maataat ilma Leewwii, Leewwiin ilma Malkii, Malkiin ilma Yaanaay, Yaanaay ilma Yoseef,
Yoseef ilma Maataatiyaas, Maataatiyaas ilma Amoos, Amoos ilma Naahom, Naahom ilma Eslii, Esliin ilma Naagee,
Naageen ilma Maaʼat, Maaʼat ilma Maataatiyaas, Maataatiyaas ilma Seemeen, Seemeen ilma Yooseek, Yooseek ilma Yoodaa,
Yoodaan ilma Yoʼanaan, Yoʼanaan ilma Resaa, Resaan ilma Zarubaabel, Zarubaabel ilma Salaatiʼeel, Salaatiʼeel ilma Neerii,
Neeriin ilma Malkii, Malkiin ilma Adii, Adiin ilma Qosaam, Qosaam ilma Elmaadaam, Elmaadaam ilma Eer,
Eer ilma Yesuus, Yesuus ilma Eliiʼezar, Eliiʼezar ilma Yooriim, Yooriim ilma Maataat, Maataat ilma Leewwii,
Leewwiin ilma Simiʼoon, Simiʼoon ilma Yihudaa, Yihudaan ilma Yoseef, Yoseef ilma Yoonaam, Yoonaam ilma Eliyaaqim,
Eliyaaqim ilma Meleyaa, Meleyaan ilma Meenaa, Meenaan ilma Maaxaataa, Maaxaataan ilma Naataan, Naataan ilma Daawit,
Daawit ilma Issey, Issey ilma Yoobeed, Yoobeed ilma Boʼaaz, Boʼaaz ilma Salmoon, Salmoon ilma Naʼaasoon,
Naʼaasoon ilma Aminaadaab, Aminaadaab ilma Arnii, Arniin ilma Hesroon, Hesroon ilma Faares, Faares ilma Yihudaa,
Yihudaan ilma Yaaqoob, Yaaqoob ilma Yisihaaq, Yisihaaq ilma Abrahaam, Abrahaam ilma Taaraa, Taaraan ilma Naahor,
Naahor ilma Seruug, Seruug ilma Reʼuu, Reʼuun ilma Feeleeg, Feeleeg ilma Ebeer, Ebeer ilma Sheelaa,
Sheelaan ilma Qaayinaan, Qaayinaan ilma Arfaaksaad, Arfaaksaad ilma Seem, Seem ilma Noh, Noh ilma Laameek,
Laameek ilma Maatusaalaa, Maatusaalaan ilma Heenok, Heenok ilma Yaared, Yaared ilma Malaaliʼel, Malaaliʼel ilma Qaayinaan,
Qaayinaan ilma Eenosh, Eenosh ilma Seet, Seet ilma Addaam, Addaam ilma Waaqayyoo.
Sana booda Yesuus warra Kudha Lamaan ofitti waamee, jinniiwwan hunda akka ajajanii fi dhibeewwan akka fayyisan humnaa fi aangoo isaaniif kenne.
Kana malees, Mootummaa Waaqayyoo akka lallabanii fi namoota dhukkubsatan akka fayyisan isaan erge;
akkanas isaaniin jedhe: “Karaadhaaf ulee yookiin korojoo nyaataa yookiin daabboo yookiin qarshii yookiin uffata lama hin qabatinaa.
Garuu, mana kam iyyuu yommuu seentan, hamma bakka sanaa deemtanitti achuma turaa.
Magaalaa namoonni isin simachuu didan sana keessaa yommuu baatan, ragaa akka isaanitti taʼuuf awwaara miilla keessanii dhadhaʼadhaa.”
Isaanis bakka sanaa baʼanii misiraachicha lallabaa fi bakka hundumaatti namoota dhukkubsatan fayyisaa naannoo sana hunda keessa ganda tokkoo gara ganda kan biraa deeman.
Yeroo kanatti Heroodis bulchaan koonyaa waaʼee wantoota raawwataman kana hundaa ni dhagaʼe; namoonni tokko tokko Yohaannis duʼaa akka kaʼe waan dubbataniif dubbiin kun isa burjaajesse;
warri kaan garuu, Eliyaastu deebiʼee mulʼate jedhu; kaan immoo, raajota durii keessaa inni tokko kaʼeera jedhanii dubbatu turan.
Heroodisis, “Ani morma Yohaannis isa irraa kuchisiiseera. Maarree namni ani waaʼee isaa wantoota akkanaa dhagaʼu kun eenyu?” jedhe. Kanaan kan kaʼes, isa arguu barbaada ture.
Ergamoonnis yommuu deebiʼan, wanta raawwatan hunda Yesuusitti himan. Innis isaaniin fudhatee kophaa isaanii akka taʼaniif gara magaalaa Beetasaayidaa jedhamtu tokkoo dhaqe.
Namoonni hedduun sun garuu yeroo kana beekan isa duukaa buʼan. Innis gaarummaadhaan isaan simatee waaʼee Mootummaa Waaqayyoo isaanitti himuu jalqabe; warra fayyuun isaan barbaachisus ni fayyise.
Guyyichis dhihuu jala gaʼee ture. Warri Kudha Lamaan sun gara isaa dhufanii, “Iddoon nuti jirru kun bakka namni hin jirre dha; kanaaf namoonni kun gara gandootaa fi baadiyyaa naannoo kana jiran dhaqanii bakka bulanii fi nyaata akka barbaaddatan isaan ergi” jedhaniin.
Inni garuu, “Isinumti wanta isaan nyaatan kennaafii” isaaniin jedhe. Isaanis, “Tarii nyaata namoota kana hundaaf gaʼu dhaqnee yoo bitne malee, daabboo shanii fi qurxummii lama qofa malee homaa hin qabnu” jedhaniin.
Namoonni kunis gara dhiirota 5,000 turan. Inni garuu barattoota isaatiin, “Namoonni kun 50, 50n tuuta tuutaan akka tataaʼan godhaa” jedhe.
Isaanis akkuma inni jedhe namoota sana hunda teessisan.
Yesuusis daabboo shananii fi qurxummii lamaan sana fuudhee gara samii ilaalee eebbise. Daabboo sana erga caccabsee boodas namoota sanaaf akka dhiheessaniif barattoota isaatti kenne.
Hundi isaanii nyaatanii quufan; hambaa harcaʼee hafes guuboo 12 guutuu walitti qaban.
Sana booda Yesuus utuu kophaa isaa kadhachaa jiruu barattoonni isaa yommuu gara isaa dhufan, “Namoonni eenyu anaan jedhu?” jedhee isaan gaafate.
Isaanis deebisanii, “Yohaannis Cuuphaa, warri kaan garuu Eliyaas, warri kaan immoo raajota durii keessaa tokko kaʼeera jedhu” jedhaniin.
Innis, “Isin hoo eenyu anaan jettu?” isaaniin jedhe. Pheexirosis, “Ati Masiihii Waaqayyoo ti” jedhee deebiseef.
Achiis waaʼee kanaa eenyutti iyyuu akka hin dubbanne cimsee isaan ajaje;
itti fufuudhaanis akkana jedhe: “Ilmi namaa rakkinni hedduun isa irra gaʼa; maanguddoonni, dura buutonni lubootaa fi barsiisonni seeraa isa tuffatu; akkasumas ni ajjeefama; guyyaa sadaffaattis duʼaa ni kaafama.”
Achiis hunda isaaniitiin akkana jedhe: “Namni ana duukaa buʼuu barbaadu hundi of haa ganu; guyyaa guyyaadhaan muka dhiphinaa isaa baatees yeroo hunda ana duukaa haa buʼu.
Sababiin isaas, namni lubbuu isaa oolfachuu barbaadu hundi ni dhaba; namni anaaf jedhee lubbuu isaa dhabu hundi garuu lubbuu isaa ni oolfata.
Namni tokko guutummaa addunyaa kan isaa godhatee, lubbuu isaa yoo dhabe yookiin yoo of miidhe maal isa fayyada?
Nama anattii fi dubbii kootti qaanaʼu hundatti, Ilmi namaa ulfina isaa, ulfina Abbaa isaa fi ulfina maleekota qulqulluutiin yommuu dhufu isatti ni qaanaʼa.
Ani garuu dhuguman isiniin jedha, namoota as dhaabatan keessaa jalqaba hanga Mootummaa Waaqayyoo arganitti matumaa kan hin duune tokko tokko jiru.”
Yesuus wantoota kana dubbatee gara guyyaa saddeetii booda, Pheexiros, Yohaannisii fi Yaaqoobiin fudhatee kadhachuudhaaf gaara tokkotti ol baʼe.
Utuu kadhachaa jiruus fuulli isaa ni jijjiirame; uffanni isaas adii taʼee calaqqise.
Yeroo kanatti namoonni lama, jechuunis Musee fi Eliyaas isaa wajjin dubbatu turan.
Isaanis ulfinaan mulʼatanii waaʼee addunyaa kana dhiisee deemuu isaa isa Yerusaalemitti raawwatamuuf jiru sanaa dubbachuu jalqaban.
Yeroo kanatti Pheexirosii fi warri isaa wajjin turan muganii turan; yommuu guutummaatti dammaqan garuu ulfina isaa fi namoonni lamaan sun isaa wajjin dhaabatanii argan.
Yeroo namoonni sun Yesuus irraa addaan baʼanii deemanis, Pheexiros Yesuusiin, “Yaa Barsiisaa, iddoo kana taʼuun keenya nuuf gaarii dha. Kanaaf dunkaana sadii, tokko siif, tokko Museedhaaf, tokko immoo Eliyaasiif haa dhaabnu” jedheen. Inni wanta dubbatu hin beeku ture.
Haa taʼu malee, utuma inni wantoota kana dubbachaa jiruu, duumessi tokko dhufee isaan haguuguu jalqabe. Yommuu duumessichi isaan haguugus baayʼee sodaatan.
Achiis duumessicha keessaa sagaleen, “Kun Ilma koo isa ani filadhe dha. Isa dhagaʼaa” jedhu tokko ni dhagaʼame.
Yommuu sagalichi dhagaʼamettis Yesuus kophaa isaa taʼee argan. Haa taʼu malee, isaan wantoota argan sana ilaalchisee yeroo sanatti ni callisan malee, eenyutti iyyuu hin himne.
Guyyaa itti aanutti yommuu gaaricha irraa buʼan namoonni hedduun gara Yesuus dhufan.
Yeroo kanatti namni tokko namoota hedduu sana keessaa sagalee isaa ol fuudhee akkana jedhe: “Barsiisaa, inni anaaf ilma tokkicha waan taʼeef ilma koo akka anaaf ilaaltu sin kadhadha.
Hafuurri hamaan tokko yommuu isa qabatu akkuma tasaa ni iyya; hafuurichis kuffisee erga isa dhidhiittachiisee booda afaan isaatiin hoomacha baasa; erga isa miidhee boodas, irra turee rakkisee isa gadhiisa.
Barattoonni kee akka keessaa baasan kadhadheen ture, isaan garuu hin dandeenye.”
Yesuusis deebisee, “Dhaloota amantii hin qabnee fi micciiramaa nana, hanga yoomiittan isinii wajjin tura? Hanga yoomiittanis isinii obsa? Ilma kee as natti fidi” jedhe.
Taʼus, mucichi utuma gara isaa dhufaa jiruu, jinniin sun lafatti isa kuffisee akka malee isa dhidhiittachiise. Yesuus garuu hafuura xuraaʼaa sana ifate; mucicha erga fayyisee boodas abbaa isaatiif isa kenne.
Yeroo kanatti hundi isaanii humna Waaqayyoo isa guddaa ni dinqisiifatan. Hundi isaanii wantoota inni hojjete hunda utuma dinqisiifachaa jiranii, Yesuus barattoota isaatiin akkana jedhe:
“Wanta ani isinitti himuuf jedhu kana xiyyeeffannaadhaan dhaggeeffadhaa, akkasumas yaadadhaa; Ilmi namaa harka namootaatti dabarfamee ni kennama.”
Isaan garuu wanta inni dubbachaa ture hin hubanne. Dubbiin kun isaan jalaa waan dhokateef, hubachuu hin dandeenye; waaʼee dubbii kanaas isa gaafachuu ni sodaatan.
Sana booda, isaan keessaa inni hundumaa irra caalu eenyu akka taʼe gidduu isaaniitti falmiin ni kaʼe.
Yesuusis yaada isaanii beekee mucaa xinnoo tokko fidee of bira dhaabe;
achiis, “Namni mucaa xinnoo kana maqaa kootiin simatu, anaanis ni simata; namni anaan simatus isa na erge Sana simata. Sababiin isaas namni guddaa jedhamu, isa hunda keessan irra akka xinnaatu godhee of yaadu dha” isaaniin jedhe.
Yohaannisis deebisee, “Barsiisaa, namni tokko maqaa keetiin utuu jinniiwwan baasuu isa argine; inni nama nuu wajjin si duukaa buʼu waan hin turreefis isa dhowwuuf yaalii goone” jedhe.
Yesuus garuu, “Namni isin hin mormine hundi garee keessan waan taʼeef, isa dhowwuuf yaalii hin godhinaa” jedheen.
Yesuus, guyyaan inni gara samiitti itti fudhatamu yommuu dhihaatu, gara Yerusaalemitti qajeeluuf kutatee kaʼe.
Kanaaf, barattoota isaa of dura erge. Isaanis deemanii wanta isaaf barbaachisu qopheessuuf gara ganda warra Samaariyaa tokkoo seenan.
Haa taʼu malee, inni gara Yerusaalem dhaquuf waan murteesseef, namoonni naannoo sanaa isa hin simanne.
Barattoonni isaa Yaaqoobii fi Yohaannis yommuu kana argan, “Yaa Gooftaa, ibiddi samii irraa buʼee akka isaan balleessu akka ajajnu ni barbaaddaa?” jedhan.
Inni garuu garagalee isaan ifate.
Kanaan kan kaʼes, gara ganda kan biraa tokko dhaqan.
Utuma karaa irra deemaa jiraniis namni tokko, “Bakka ati dhaqxu hundumaatti si duukaa nan buʼa” jedheen.
Yesuus garuu, “Jeedaloonni boolla qabu, simbirroonni samiis mana qabu, Ilmi namaa garuu bakka mataa isaa itti hirkifatu illee hin qabu” jedheen.
Achiis isa tokkoon, “Duuka buutuu koo taʼi” jedhe. Namichis, “Yaa Gooftaa jalqaba dhaqee abbaa koo akkan awwaalladhu anaaf heyyami” jedhe.
Yesuus garuu, “Warri duʼan, duʼaa isaanii haa awwaallatan; ati garuu dhaqiitii bakka hundatti Mootummaa Waaqayyoo lallabi” jedheen.
Namni kan biraanis, “Yaa Gooftaa, ani si duukaa nan buʼa; jalqaba garuu maatii kootti nagaa akkan dhaammadhu anaaf heyyami” jedhe.
Yesuusis, “Namni hordaa harkaan qabatee wantoota duuba isaa jiran ilaalu, Mootummaa Waaqayyootiif kan malu miti” jedheen.
Guyyaa jalqaba torban sanaatti garuu dubartoonni sun urgooftuu qopheessan sana fidanii ganama bariidhaan gara awwaalichaa dhufan.
Haa taʼu malee, dhagichi awwaala sana irraa garagalfamee argan;
yommuu keessa seenanis, reeffa Gooftaa Yesuus hin arganne.
Utuma haalli kun bitaa isaanitti taʼee jiruus, kunoo namoonni lama uffata calaqqisu uffatanii isaan bira dhaabatan.
Dubartoonni sun sodaatanii utuma lafa ilaalaa jiranii namoonni sun akkana isaaniin jedhan: “Isa jiraataa taʼe maaliif warra duʼan keessa barbaaddu?
Inni duʼaa kaʼeera, as hin jiru. Yommuu Galiilaa turetti wanta inni isinitti dubbate yaadadhaa;
Ilmi namaa cubbamootatti dabarfamee kennamuu, muka irratti fannifamuu fi guyyaa sadaffaattis duʼaa kaʼuu akka qabu isinitti himee ture.”
Isaanis wanta inni dubbate ni yaadatan;
bakka awwaalichaatii deebiʼaniis wantoota kana hunda warra Kudha Tokkoo fi warra kaan hundatti himan.
Isaanis, Maariyaam Magdalaa, Yoʼaanaa fi Maariyaam haadha Yaaqoob turan. Dubartoonni isaan waliin turan kaanis wantoota kana ergamootatti himan.
Haa taʼu malee, wanti kun oduu faayidaa hin qabne waan isaanitti fakkaateef isaan dubartoota sana hin amanne.
Pheexiros garuu kaʼee gara awwaalichaatti fiige; gad jedhee yommuu ilaalus uffata quncee talbaa irraa hojjetame sana malee achi keessatti homaa hin argine. Kanaaf, wanta taʼe sana dinqisiifachaa bakka sanaa deeme.
Haa taʼu malee, guyyuma sanatti isaan keessaa namoonni lama ganda Emaahus jedhamtuu fi Yerusaalem irraa gara kiiloo meetira 11 fagaattu tokkoo deemaa turan;
isaan waaʼee wantoota taʼan kana hunda walitti dudubbatu turan.
Utuma isaan waaʼee wantoota kanaa waliin dudubbachaa fi mariʼachaa jiranii, Yesuus mataan isaa isaanitti dhihaatee isaanii wajjin deemuu jalqabe;
haa taʼu malee, isaan eenyummaa isaa akka hin beekneef iji isaanii qabamee ture.
Innis, “Wanti isin waliin dudubbachaa deemtan kun maali dha?” isaaniin jedhe. Yeroo kanatti isaan gaddanii achuma dhaabatan.
Inni Qalayophaa jedhamus deebisee, “Ati keessummaa taatee kophaa kee Yerusaalem keessa jiraachaa jirtaa? Wantoota yeroo kanatti magaalattii keessatti taʼan hin beektu jechuu dhaa?” jedheen.
Innis, “Wantoota akkamii?” jedhee isaan gaafate. Isaanis akkana jedhaniin: “Waaʼee raajicha isa hojii fi dubbiidhaan Waaqayyoo fi namoota hunda duratti aango qabeessa taʼe sanaa, jechuunis waaʼee Yesuus nama Naazireet sanaa ti kaa;
dura buutonni lubootaa fi bulchitoonni keenya duuti akka isatti murteeffamu dabarsanii akka isa kennanii fi muka irratti akka isa fannisan.
Nuti garuu namichi kun Israaʼeliin bilisa baasa jennee abdannee turre. Kana hunda malees, wantoonni kun erga taʼanii harʼa guyyaa sadaffaa isaa ti.
Kana malees, nu keessaa dubartoonni tokko tokko nu ajaaʼibsiisan; ganama bariidhaan gara awwaalichaa dhaqanii turan;
haa taʼu malee reeffa isaa hin arganne; dhufaniis maleekonni dinqiidhaan isaanitti mulʼatanii inni lubbuudhaan akka jiru akka itti himan dubbatan.
Yeroo kanatti warra nuu wajjin turan keessaa tokko tokko gara awwaalichaa dhaqanii akkuma dubartoonni sun jedhan taʼee argatan; haa taʼu malee isa hin argine.”
Kanaaf inni akkana isaaniin jedhe: “Isin warra hubannaa hin qabnee fi garaan keessan wanta raajonni dubbatan hunda dafee hin hubanne nana!
Kiristoos dhiphinni kun hundi irra gaʼuu fi gara ulfina isaatti galuun isaa sirrii mitii?”
Achiis Musee fi raajota hunda irraa jalqabee, wantoota Kitaabota Qulqulluu hunda keessatti waaʼee isaa dubbataman hunda isaaniif ibsuu jalqabe.
Dhuma irrattis gara ganda itti deemaa jiran sanaatti yommuu dhihaatan, inni isaan bira darbee kan deemu fakkaate.
Isaan garuu, “Amma dhihuu jala waan gaʼee fi aduunis lixuu jala waan geesseef nu bira buli” jedhanii cimsanii isa kadhatan. Yeroo kanatti isaan bira buluuf manatti seene.
Utuu isaanii wajjin maaddiitti dhihaatee jiruus, daabboo fuudhee eebbisee, caccabsee isaaniif kennuu jalqabe.
Yeroo kanatti isaan inni isa taʼuu isaa guutummaatti beekuu dandaʼan; inni garuu isaan jalaa dhokate.
Isaanis, “Yommuu inni karaa irratti nutti dubbachaa fi Kitaabota Qulqulluu akka gaariitti nuu ibsaa ture sanatti garaan keenya nu keessatti gubachaa hin turree?” waliin jedhan.
Saʼaatiidhuma sanatti kaʼanii gara Yerusaalemitti deebiʼan; achittis warra Kudha Tokkoo fi namoota isaanii wajjin walitti qabaman sana argatan;
isaanis, “Gooftaan dhuguma kaʼeera, Simoonittis mulʼateera!” jedhu turan.
Achiis wantoota karaa irratti isaan mudatanii fi inni yommuu daabboo sana caccabse akkamitti akka isa beekan dubbatan.
Utuma isaan waaʼee wantoota kanaa dubbachaa jiranii inni gidduu isaanii dhaabatee, “Nagaan isiniif haa taʼu” isaaniin jedhe.
Haa taʼu malee, isaan waan naʼanii fi waan sodaataniif, uumama hafuuraa kan argan isaanitti fakkaate.
Kanaaf, inni akkana isaaniin jedhe: “Maaliif sodaattu? Shakkiinis maaliif garaa keessan keessatti uumama?
Ana mataa koo akkan taʼe harka koo fi miilla koo ilaalaa; qaqqabaatii na ilaalaa, sababiin isaas akkuma ana irratti argitan kana uumamni hafuuraa foonii fi lafee hin qabu.”
Utuma kana dubbachaa jiruus, harka isaa fi miilla isaa isaanitti argisiise.
Isaan garuu, gammachuu fi dinqisiifannaa irraa kan kaʼe amma iyyuu hin amanne turan; yeroo kanatti, “Wanta nyaatamu qabduu?” isaaniin jedhe.
Isaanis qurxummii waadamaa tokko kennaniif;
innis fudhatee isaan duratti nyaate.
Achiis, “Inni ani yommuun isinii wajjin turetti wantoonni Seera Musee, Raajotaa fi Faarfannaa keessatti waaʼee koo dubbataman hundi raawwatamuu qabu jedhee dubbadhe kana dha” isaaniin jedhe.
Achiis hiika Kitaabota Qulqulluu akka hubataniif guutummaatti sammuu isaanii isaaniif bane;
akkanas isaaniin jedhe: “Akkana jedhamee barreeffameera: Kiristoos ni dhiphata, guyyaa sadaffaattis warra duʼan gidduudhaa ni kaʼa;
maqaa isaatiinis yaada geddarachuun inni dhiifama cubbuu argamsiisu Yerusaalemii jalqabee saboota hundumaa keessatti ni lallabama.
Isinis wantoota kanaaf dhugaa baatota ni taatu.
Ani wanta Abbaan koo abdachiise isiniif nan erga. Isin garuu hanga humna gubbaadhaa dhufu uffattanitti magaalattii keessa turaa.”
Achiis hanga Bitaaniyaatti erga isaan geggeessee booda, harka isaa ol fuudhee isaan eebbise.
Utuu isaan eebbisaa jiruus, isaan irraa addaan baʼee gara samiitti ol fudhatame.
Isaanis isaaf sagadanii gammachuu guddaadhaan gara Yerusaalemitti deebiʼan.
Yeroo hundumaas mana qulqullummaa keessatti Waaqayyoon ni galateeffatu turan.
Bara sana namoonni guutummaa addunyaa irratti argaman akka galmeeffaman Awugusxos Qeesaar biraa labsiin ni baʼe.
(Galmeeffamuun inni jalqabaa kun kan godhame, yeroo Qereenewos bulchaa Sooriyaa turetti dha.)
Kanaaf, namni hundi galmeeffamuuf gara magaalaa itti dhalatee dhaqe.
Yoseefis manaa fi sanyii Daawit keessaa waan dhalateef, galmeeffamuuf magaalaa Naazireet ishii Galiilaa keessatti argamtuu kaʼee, gara Yihudaa magaalaa Daawit ishii Beetaliheem jedhamtutti ol baʼe.
Innis kaadhima isaa Maariyaam ishii daʼuu jala geessee wajjin galmeeffamuu dhaqe.
Utuma achi jiraniis yeroon ishiin itti deessu ni gaʼe.
Ishiinis ilma ishii isa hangafaa ni deesse; bakka keessummoonni bulan keessa iddoon waan hin jirreef, mucicha huccuudhaan martee bidiruu horiin keessaa nyaatu keessa ciibsite.
Biyya sanatti tiksitoonni halkan hoolota isaanii eegaa ala bulan jiru turan.
Akkuma tasaa, maleekaan Yihowaa isaan dura dhaabate; ulfinni Yihowaas naannoo isaaniitti ibse, isaanis baayʼee sodaatan.
Maleekaan sun garuu akkana isaaniin jedhe: “Hin sodaatinaa! Kunoo, ani misiraachoo namoota hundaaf gammachuu guddaa argamsiisu isinitti nan hima.
Harʼa magaalaa Daawit keessatti fayyisaan isiniif dhalateera; innis Kiristoos Goofticha dha.
Kun mallattoo isiniif haa taʼu: Mucaan tokko huccuudhaan maramee bidiruu horiin keessaa nyaatu keessa utuu ciisuu argitu.”
Akkuma tasaa raayyaan samii hedduun maleekaa sanaa wajjin mulʼatanii, akkana jedhanii Waaqayyoon galateeffatan:
“Samii irratti Waaqayyoof ulfinni haa taʼu; lafa irrattis namoota inni jaallatuuf nagaan haa taʼu.”
Yommuu maleekonni sun isaan biraa gara samiitti deebiʼan tiksitoonni sun, “Kottaa ammuma gara Beetaliheem dhaqnee wanta taʼee fi Yihowaan nutti hime haa ilaallu” waliin jechuu jalqaban.
Kanaaf, yeruma sana deemanii Maariyaamii fi Yoseefiin, akkasumas mucichi bidiruu horiin keessaa nyaatu keessa ciisee argan.
Yommuu mucicha arganis, waaʼee isaa wanta isaanitti himame dubbatan.
Namoonni kana dhagaʼan hundis wanta tiksitoonni kun isaanitti himan ni dinqisiifatan;
Maariyaam garuu wanta dhageesse kana hunda garaa ishiitti qabattee irratti xiinxalti turte.
Tiksitoonni sunis wanti isaan dhagaʼanii fi argan hundi wanta isaanitti himamee wajjin tokko taʼuu isaa waan hubataniif, Waaqayyoof ulfina kennaa, akkasumas isa galateeffachaa deebiʼan.
Mucichi dhalatee guyyaa saddeettaffaa isaatti yeroo dhaqna isa qabanitti, akkuma maleekaan Waaqayyoo dhalachuu isaa dura dubbatee turetti maqaa isaa Yesuus jedhanii moggaasan.
Kana malees, akka Seera Museetti yeroon isaan itti qulqullaaʼan yommuu gaʼu, mucicha Yihowaa duratti dhiheessuuf gara Yerusaalemitti fidan;
kanas kan godhan akkuma Seera Yihowaa keessatti, “Dhiirri jalqaba dhalatu hundi Yihowaadhaaf qulqulleeffamuu qaba” jedhamee barreeffametti dha.
Akkuma Seera Yihowaa keessatti ibsamettis, “gugee guguddaa lama yookiin cuucii gugee lama” aarsaa dhiheessan.
Yeroo kanatti Yerusaalem keessa namichi Simiʼoon jedhamu tokko jira ture; inni nama yeroo Waaqayyo Israaʼeliin itti jajjabeessu eeggatu, nama qajeelaa fi nama Waaqayyoof bule ture; hafuurri qulqulluunis isa irra ture.
Kana malees, inni utuu Masiihii Yihowaa hin argin akka hin duune Waaqayyo hafuura qulqulluudhaan isatti mulʼisee ture.
Innis yeroo kanatti hafuura qulqulluudhaan geggeeffamee gara mana qulqullummaa dhufe; yommuu warri isaa akka barsiifata Seerichaatti Yesuus mucicha fuudhanii seenan,
Simiʼoon mucicha fuudhee hammatee akkana jedhee Waaqayyoon galateeffate:
“Yaa Gooftaa Ol Aanaa, akkuma dubbattetti amma garbicha kee nagaadhaan geggeessi;
sababiin isaas iji koo isa fayyina argamsiisu argeera;
kunis isa ati namoonni hundi akka argan qopheessite dha;
inni ifa isa haguuggii sabootaa irraa fuudhuu fi saba kee Israaʼeliif ulfina taʼe dha.”
Abbaa fi haati mucichaas, wantoota waaʼee mucichaa dubbataman ni dinqisiifatu turan.
Simiʼoonis isaan eebbise; Maariyaam haadha mucichaatiinis akkana jedhe: “Kunoo mucaan kun, Israaʼel keessatti kufaatii fi kaʼumsa namoota hedduutiif sababa taʼa; akkasumas mallattoo tuffiidhaan ilaalamu taʼa;
(goraadee dheeraan si keessa darba) kunis kan taʼu, yaadni garaa namoota hedduu keessa jiru ifatti akka baʼuufi dha.”
Yeroo kanatti gosa Aseer keessaa kan taate intalli Faanuʼeel raajittiin Haannaa jedhamtu tokko jirti turte. Dubartiin kun umuriidhaan kan sokkite yoo taʼu, erga heerumtee booda abbaa manaa ishii wajjin kan jiraatte waggaa torbaaf qofa ture;
yeroo kanatti ishiin maanguddoo umurii waggaa 84 abbaan manaa irraa duʼe turte. Ishiin mana qulqullummaa keessaa utuu hin dhabamin soomaa fi wawwaannaa dhiheessaa halkanii fi guyyaa tajaajila qulqulluu dhiheessiti turte.
Ishiinis saʼaatii sanatti dhihaattee Waaqayyoof galata galchuu jalqabde; warra fayyina Yerusaalem eeggatan hundattis waaʼee mucichaa dubbachuu jalqabde.
Yoseefii fi Maariyaam wanta hunda akka Seera Yihowaatti erga raawwatanii booda, gara magaalaa isaanii Naazireet ishii Galiilaatti argamtutti deebiʼan.
Mucichis guddachaa fi cimaa, akkasumas ogummaadhaan guutamaa deeme; surraan Waaqayyoos isa irra jira ture.
Warri isaa waggaa waggaadhaan Ayyaana Faasikaa kabajuuf gara Yerusaalem deemuu amaleeffatanii turan.
Yeroo umuriin isaa waggaa 12 taʼutti akkuma yeroo hunda godhan ayyaanichaaf gara Yerusaalemitti ol baʼan.
Yommuu guyyoonni ayyaanichaa xumuramanii gara mana isaaniitti deebiʼuu jalqabanis, Yesuus mucichi Yerusaalemitti hafe; warri isaa garuu kana hin hubanne.
Namoota isaan duukaa deemanii wajjin kan jiru seʼanii adeemsa guyyaa tokkoo deeman; achiis firoottanii fi namoota beekan gidduu mucicha barbaaduu jalqaban.
Yeroo isa dhaban garuu, cimsanii isa barbaadaa gara Yerusaalemitti deebiʼan.
Guyyaa sadii boodas, mana qulqullummaa keessatti utuu inni barsiisota gidduu taaʼee isaan dhaggeeffatuu fi gaaffii isaan gaafatuu isa argatan.
Namoonni isa dhaggeeffatan hundis hubannaa fi deebii isaa baayʼee dinqisiifatu turan.
Warri isaas yeroo isa argan baayʼee dinqisiifatan; haati isaas, “Yaa ilma ko, maaliif akkana nu goote? Anii fi abbaan kee baayʼee dhiphannee si barbaadaa turre” jetteen.
Inni garuu, “Maaliif ana barbaaddan? Ani mana Abbaa koo keessa taʼuu akkan qabu hin beektanii?” isaaniin jedhe.
Isaan garuu wanta inni isaaniin jechaa jiru hin hubanne.
Achiis isaanii wajjin gad buʼee gara Naazireetitti deebiʼe; isaaniif bitamuu isaas itti fufe. Haati isaas wantoota jedhaman kana hunda garaa ishiitti qabatti turte.
Yesuusis ogummaa fi qaamaan guddachaa, Waaqayyoo fi namoota duratti surraa argachaa deeme.
Kana booda Gooftaan namoota 70 kan biraa muudee lama lama godhee gara magaalaa fi iddoo deemuuf jedhu hundatti of dura isaan erge.
Achiis akkana isaaniin jedhe: “Dhuguma iyyuu, midhaan sassaabamu baayʼee dha, hojjettoonni garuu muraasa. Kanaaf, Gooftaan makarichaa hojjettoota gara makara isaatti akka ergu kadhadhaa.
Dhaqaa! Kunoo ani akka hoolota yeeyyii gidduu jiraniitti isin nan erga.
Boorsaa qarshii yookiin korojoo nyaataa yookiin kophee hin qabatinaa; karaa irrattis eenyuun iyyuu nagaa hin gaafatinaa.
Yommuu mana tokko seentan jalqaba, ‘Nagaan mana kanaaf haa taʼu!’ jedhaa.
Namni nagaa jaallatu achi yoo jiraate, nagaan keessan isa irra qubata. Namni nagaa jaallatu hin jiru taanaan garuu, nagaan keessan isiniif deebiʼa.
Namni hojjetu miindaa isaa argachuu waan qabuuf, wanta isaan isiniif dhiheessan nyaachaa fi dhugaa manuma sana keessa turaa. Mana isa tokkoo gara isa kan biraatti hin jijjiirratinaa.
“Kana malees, magaalaa itti seentan kamitti iyyuu yeroo isin simatan, wanta isiniif dhihaate nyaadhaa;
dhukkubsattoota achi keessa jiran fayyisaa, akkasumas ‘Mootummaan Waaqayyoo isinitti dhihaateera’ jedhaa isaanitti himaa.
Magaalaa itti seentan hundatti yoo isin simachuu didan garuu, gara karaawwan guguddaa magaalattiitti baʼaatii akkana jedhaa:
‘Awwaara magaalaa keessanii isa miilla keenyatti qabate illee ragaa akka isinitti taʼuuf of irraa dhadhaʼanna. Garuu, Mootummaan Waaqayyoo akka dhihaate beekaa.’
Ani isinitti nan hima, Guyyaa Murtiitti adaba magaalaa sana irra gaʼu mannaa, isa Sodoom irra gaʼutu salphata.
“Yaa Koraazin siif wayyoo, yaa Beetasaayidaa siif wayyoo, dinqiiwwan guguddaan isin keessatti hojjetaman utuu Xiiroosii fi Siidoon keessatti hojjetamaniiru taʼee, isaan silaa yeroo dheeraa dura uffata gaddaa uffatanii, daaraa keessa taaʼanii yaada geddaratu turan.
Egaa, guyyaa murtiitti adaba isin irra gaʼu mannaa isa Xiiroosii fi Siidoon irra gaʼutu salphata.
Atis yaa Qifirnaahom, gara samiitti kan ol jettu sitti fakkaataa? Gara Awwaalaatti gad ni darbatamta!
“Namni isin dhaggeeffatu hundi, ana ni dhaggeeffata. Namni isin tuffatu hundi, anas ni tuffata. Kana malees, namni ana tuffatu hundi, isa ana erge Sanas ni tuffata.”
Namoonni 70ni sunis gammachuudhaan deebiʼanii, “Yaa Gooftaa, jinniiwwan illee maqaa keetiin nuuf ajajamaniiru” jedhan.
Yeroo kanatti Yesuus akkana isaaniin jedhe: “Ani Seexanni akka bakakkaatti yommuu samii irraa kufu argeera.
Kunoo, ani bofaa fi torbaanqabaa irra akka ejjettan, akkasumas humna diinaa hundumaa akka mootan aangoo isiniif kenneera; wanti isin miidhu tokko iyyuu hin jiru.
Taʼus, maqaan keessan samii irratti waan barreeffameef gammadaa malee, hafuuronni hamoon waan isiniif ajajamaniif hin gammadinaa.”
Yesuus saʼaatii sanatti hafuura qulqulluudhaan gammadee akkana jedhe: “Gooftaa samii fi lafaa kan taate yaa Abbaa, wantoota kana ogeeyyii fi beektota jalaa dhoksitee daaʼimmanitti waan mulʼifteef uummata duratti sin jajadha. Eeyyee Yaa Abbaa, kun akka taʼu fedhii kee taʼeera.
Abbaan koo wanta hunda anaaf kenneera, Abbaa malee Ilma kan beeku tokko illee hin jiru; akkasumas Ilmaa fi nama Ilmi isatti mulʼisuu barbaadu qofa malee, Abbaa kan beeku tokko illee hin jiru.”
Sana booda gara barattoota isaatti garagalee, akkana jedhee kophaatti isaanitti dubbate: “Iji wantoota isin argaa jirtan kana argu gammadaa dha.
Ani isiniin nan jedha, raajonnii fi mootonni hedduun wantoota isin argaa jirtan kana arguuf kan hawwan taʼus hin argine; wantoota isin dhageessan kana dhagaʼuuf kan hawwan taʼus hin dhageenye.”
Yeroo kanatti namni Seericha beeku tokko isa qoruuf kaʼee dhaabatee, “Yaa Barsiisaa, jireenya bara baraa dhaaluuf maal gochuutu na barbaachisa?” jedhe.
Yesuusis namichaan, “Seericha keessatti kan barreeffame maali dha? Ati hoo akkamitti hubatta?” jedhe.
Namichis deebisee, “‘Waaqa kee Yihowaa garaa kee guutuudhaan, lubbuu kee guutuudhaan, humna kee guutuudhaan, sammuu kee guutuudhaan jaalladhu,’ akkasumas ‘nama akka ofii keetti jaalladhu’” jedhe.
Yesuusis, “Deebii sirrii kenniteetta; kana gochuu kee itti fufi, jireenyas ni argatta” jedheen.
Namichi garuu qajeelaa taʼuu isaa argisiisuu barbaadee, “Nama isa kam jaallachuun qaba?” jedhee Yesuusiin gaafate.
Yesuusis deebisee akkana jedhe: “Namni tokko Yerusaalemii gara Yerikootti utuu gad buʼaa jiruu, saamtota harka buʼe; isaanis uffata isaa irraa baasanii, akka malee isa reebanii duʼaa fi jireenya gidduutti isa dhiisanii deeman.
Akkuma tasaa lubni tokko karaa sana irra gad buʼaa utuu jiruu namicha argee isa irraa goree darbe.
Haaluma wal fakkaatuun namni gosa Leewwii taʼe tokkos yommuu achi gaʼu, namicha argee irraa goree darbe.
Haa taʼu malee, namni biyya Samaariyaa tokko karaa sana irra utuu deemaa jiruu bakka namichi jiru gaʼee yommuu isa argu baayʼee isaaf gadde.
Kanaaf, isatti siqee, zayitii fi daadhii wayinii madaa isaatti naqee hidheef. Achiis harree isaa irra kaaʼee mana keessummoonni itti boqotanitti geessee isa walʼaane.
Guyyaa itti aanutti dinaaree lama baasee namicha bakka keessummaan buufatu sana keessaa hojjetutti kennee, ‘Namicha kana kunuunsi, kana caalaa wanta baastu hunda yommuun deebiʼu siif nan kaffala’ jedhe.
Egaa, namoota sadan kana keessaa, namicha saamtota harka buʼe kanaaf nama akka ofii isaatti akka jaallatu kan argisiise isa kam sitti fakkaata?”
Namichis, “Isa namichatti gara laafina argisiise sana dha” jedhe. Yesuusis, “Atis dhaqiitii akkanuma godhi” jedheen.
Utuma karaa isaanii deemaa jiranii, Yesuus gara ganda tokkoo seene. Iddoo kanatti, dubartiin Maartaa jedhamtu tokko mana ishiitti keessummummaa isa simatte.
Ishiin obboleettii Maariyaam jedhamtu tokko qabdi turte; Maariyaam miilla Gooftaa jala teessee wanta inni dubbatu dhaggeeffatti turte.
Maartaan garuu hojii hedduu hojjechuudhaan qabamtee yaadni ishii hihhiramee ture. Kanaaf, gara Yesuus dhuftee, “Gooftaa, obboleettiin koo hojii kana hunda akkan hojjedhu anatti dhiisuun ishii si hin gaddisiisuu? Dhuftee akka na gargaartu itti himi” jette.
Gooftaanis akkana jedhee deebiseef: “Yaa Maartaa, yaa Maartaa, ati wantoota baayʼeedhaan ni yaaddofta, ni jeeqamtas.
Wanti barbaachisu garuu muraasa yookiin tokko qofa dha. Maariyaam gama ishiitiin qooda gaarii filatteetti, innis ishii jalaa hin fudhatamu.”
Achiis Yesuus barattoota isaatiin akkana jedhe: “Namni sooressi tokko bulchaa tokko qaba ture; bulchaan sunis qabeenya isaa jalaa bittinsaa akka jiru itti himame.
Kanaaf, namichi isa waamee, ‘Wanti ani waaʼee kee dhagaʼu kun maali dha? Kana booda manicha bulchuu waan hin dandeenyeef, galmee herregaa ittiin hojjechaa turte ilaalchisee gabaasa anaaf dhiheessi’ jedheen.
Bulchaan sunis garaa isaatti akkana jedhee yaade: ‘Gooftaan koo hojii koo irraa na ariʼuuf jedha, egaa maal gochuu anaaf wayya? Qotuuf humna hin qabu; kadhachuu immoo nan qaanaʼa.
Yommuu ani hojii koo irraa ariʼamu namoonni mana isaaniitti akka na simataniif waanan godhu anuu beeka.’
Achiis namoota gooftaa isaa irraa liqeeffatan tokko tokkoon ofitti waamee isa jalqabaatiin, ‘Gooftaan koo liqii hammamii si irraa qaba?’ jedheen.
Namichis deebisee, ‘Zayitii ejersaa liitirii 2,200’ jedheen. Innis, ‘Waraqaa walii galtee kee hooʼu, taaʼiitii dafii 1,100 jedhii barreessi’ jedheen.
Itti aansees isa tokkoon, ‘Ati hoo hammamtu si irra jira?’ jedheen. Namichis, ‘Qamadii safartuu guguddaa 100’ jedhe. Innis, ‘Waraqaa walii galtee kee hooʼu, 80 jedhii barreessi’ jedheen.
Gooftaan isaas bulchaan kun jalʼaa yoo taʼe iyyuu, ogummaadhaan tarkaanfii waan fudhateef isa galateeffate; ilmaan sirna kanaa walitti dhufeenya dhaloota yeroo isaaniitti argamuu wajjin qabaniin ilmaan ifaa caalaa ogeeyyii dha.
“Anis isiniin nan jedha, yommuu qabeenyi kun dhumu isaan bakka jireenyaa bara baraatti akka isin simataniif, qabeenya jalʼinaa addunyaa kanaatiin ofii keessaniif michoota horadhaa.
Namni wanta xinnoo irratti amanamaa taʼe, wanta guddaa irrattis amanamaa taʼa; namni wanta xinnoo irratti amanamaa hin taane, wanta guddaa irrattis amanamaa hin taʼu.
Kanaaf, qabeenya jalʼinaa addunyaa kanaa wajjin haala wal qabateen yoo amanamoo taʼuu baattan, qabeenya isa dhugaa eenyutu amanee isinitti kenna ree?
Qabeenya nama kan biraa wajjin haala wal qabateen yoo amanamoo taʼuu baattan, badhaasa isiniif qophaaʼe eenyutu isiniif kenna?
Tajaajilaan gooftolii lamaaf garbicha taʼee bitamuu dandaʼu hin jiru; isa tokko jibbee isa kan biraa jaallata, yookiin isa tokkotti maxxanee isa kan biraa tuffata. Waaqayyoo fi qabeenyaaf bitamuu hin dandeessan.”
Yeroo kanatti Fariisonni qarshii jaallatan, wanta kana hunda dhagaʼaa waan turaniif isatti qoosuu jalqaban.
Kanaaf, akkana isaaniin jedhe: “Isin namoota duratti qajeelota akka taatan dubbattu, Waaqayyo garuu garaa keessan beeka. Sababiin isaas, wanti namoota duratti bakki guddaan kennamuuf Waaqayyo duratti jibbisiisaa dha.
“Seerichii fi Raajonni hanga Yohaannisitti lallabamaa turaniiru. Yeroo sanaa jalqabee, misiraachoon Mootummaa Waaqayyoo lallabamaa jira; akaakuun namootaa hundi itti galuudhaaf carraaqqii cimaa gochaa jiru.
Dhugaa dubbachuuf, Seericha keessaa tuqaan tokko utuu hin raawwatamin hafuu mannaa, samii fi lafti utuu darbanii ni salphata.
“Namni haadha manaa isaa hiikee kan biraa fuudhu hundi ejja raawwata; namni dubartii abbaan manaa ishii ishii hiike fuudhu hundis ejja raawwata.
“Namni sooressi uffata dhiilgee fi uffata quncee talbaa irraa hojjetame uffatu, akkasumas guyyaa guyyaadhaan jireenya qananii jiraatu tokko jira ture.
Haa taʼu malee, kadhattuun Alaazaar jedhamuu fi guutummaan qaama isaa madaaʼe tokko yeroo hunda karra mana namichaa dura kaaʼama ture;
innis wanta maaddii namicha sooressa sanaa irraa harcaʼu nyaatee quufuuf hawwa ture. Saroonni illee dhufanii madaa isaa arraabu turan.
Yeroo booda kadhattuun sun ni duʼe; maleekonnis fuudhanii Abrahaam cinaatti isa geessan. “Namichi sooressi sunis duʼee awwaalame.
Awwaala keessatti utuu dhiphachaa jiruus ol jedhee fagootti Abrahaamiin, isa cinaattis Alaazaariin arge.
Kanaaf sagalee isaa ol fuudhee, ‘Yaa Abrahaam abbaa ko, garaa naa laafi, ani ibidda cimaa kana keessatti dhiphachaa waanan jiruuf, Alaazaar fiixee quba isaa bishaan keessa cuuphee arraba koo akka naa qabbaneessu naa ergi’ jedhe.
Abrahaam garuu akkana jedhe: ‘Ilma ko, ati bara jireenya keetti wantoota gaggaarii akka argatte, Alaazaar garuu wantoonni gadheen isa irra gaʼaa akka turan yaadadhu. Amma garuu inni asitti jajjabina argachaa jira; ati garuu dhiphachaa jirta.
Wantoota kana hunda malees, warri asii gara keetti ceʼuu barbaadanis taʼe, namoonni gamaa gara keenyatti ceʼuu barbaadan akka hin dandeenyetti boolli guddaan tokko gidduu keenya jira.’
Achiis namichi akkana jedhe: ‘Akkana taanaan, yaa abbaa, Alaazaariin gara mana abbaa kootti akka ergitu sin kadhadha,
ani obboloota shan qaba; isaanis bakka dhiphinaa kana akka hin dhufneef, inni guutummaatti dhugaa isaaniif haa baʼu.’
Abrahaam garuu, ‘Isaan Musee fi Raajota qabu, isaaniin haa dhaggeeffatan’ jedhe.
Inni garuu, ‘Hin taʼu, yaa Abrahaam abbaa, namni tokko duʼaa kaʼee utuu gara isaanii dhaqee yaada ni geddaratu’ jedhe.
Abrahaam garuu namicha sanaan, ‘Isaan Musee fi Raajota hin dhaggeeffatan taanaan, namni tokko utuu duʼaa kaʼee illee hin amanan’ jedhe.”
Yeroo tokko utuu Yesuus dubbii Waaqayyoo haroo Genesaarex bira dhaabatee barsiisuu namoonni hedduun isa dhaggeeffatu turan; isaanis dhiibanii isa rakkisan.
Innis bidiruuwwan lama qarqara galaanichaa dhaabatanii arge; namoonni qurxummii qabanis bidiruuwwan sana irraa buʼanii kiyyoowwan isaanii miiccaa turan.
Yesuus bidiruuwwan sana keessaa isa kan Simoon taʼe irra yaabbatee lafa irraa gara gidduu bishaanichaatti xinnoo akka hiiqsu isa gaafate. Sana booda bidiruu sana irra taaʼee namoota sana barsiisuu jalqabe.
Dubbii isaa yommuu xumurus Simooniin, “Gara gidduu bishaanichaatti siqiitii qurxummii qabuuf kiyyoowwan keessan darbadhaa” jedheen.
Simoon garuu deebisee, “Barsiisaa, halkan guutuu dhamaʼaa bullee, qurxummii tokko illee hin qabne; garuu ati waan jetteef kiyyoowwan kana nan darbadha” jedheen.
Yommuu kiyyoowwan isaanii darbatanis qurxummii hedduu qaban. Kanaan kan kaʼes, kiyyoowwan isaanii tatarsaʼuu jalqabe.
Yeroo kanatti hiriyoonni isaanii warri bidiruu kaan irra jiran dhufanii akka isaan gargaaran mallattoodhaan isaan waaman; isaanis dhufanii bidiruuwwan lamaan sana qurxummiidhaan guutan; kanaan kan kaʼes, bidiruuwwan kun liqimfamuu jalqaban.
Simoon Pheexirosis yommuu kana argu jilba Yesuus irratti kufee, “Yaa Gooftaa, ani nama cubbamaa waanan taʼeef, ana irraa fagaadhu” jedheen.
Kanas kan jedhe, innii fi warri isaa wajjin turan qurxummii hedduu qabuu isaaniitti baayʼee waan dinqisiifataniif ture;
ilmaan Zabdewos Yaaqoobii fi Yohaannis warri Simoonii wajjin hojjetanis akkasuma ni dinqisiifatan. Yesuus garuu Simooniin, “Hin sodaatin. Ammaa jalqabee namoota lubbuudhaan jiran kan qabdu taata” jedheen.
Kanaaf, bidiruuwwan sana gara qarqaraatti erga baasanii booda, wanta hunda dhiisanii isa duukaa buʼan.
Yeroo kan biraatti, magaalota sana keessaa isa tokko keessa yommuu turetti, namni qaamni isaa guutuun dhukkuba nadaayiitiin qabame tokko Yesuusiin argee, lafatti gombifamee, “Yaa Gooftaa, yoo fedha kee taʼe na fayyisuu dandeessa” jedhee isa kadhate.
Kanaaf, Yesuus harka isaa hiixatee isa qaqqabuudhaan, “Nan fedha! Fayyi!” jedheen. Battaluma sanatti dhukkubni nadaayii sun isa gadhiise.
Yesuusis eenyutti iyyuu akka hin dubbanne namicha ajaje. Achiis, “Garuu dhaqiitii lubichatti of argisiisi. Isaaniif ragaa akka taʼuttis akkuma Museen ajajetti qulqullaaʼuu keetiif kennaa dhiheessi” jedheen.
Haa taʼu malee, oduun waaʼee isaa ibsu babalʼachuu isaa itti fufe; namoonni hedduunis isa dhaggeeffachuu fi dhukkuba isaanii irraa fayyuuf walitti qabaman.
Inni garuu kadhachuuf yeroo baayʼee gara bakka namni hin jirre dhaqa ture.
Gaaf tokko utuu Yesuus barsiisaa jiruu, Fariisonnii fi barsiisonni Seeraa gandeen Galiilaa fi Yihudaa hunda keessaa, akkasumas Yerusaalemii dhufan achi taaʼu turan; Yihowaanis akka inni namoota fayyisu humna isaaf kennee ture.
Yeroo kanatti namoonni namicha lamshaaʼe tokko sireedhaan baatanii dhufan; isaanis namicha manatti ol galchanii Yesuus duratti dhiheessuuf yaalii godhan.
Haa taʼu malee, sababii namoota hedduu sanaatiin manatti isa galchuu waan dadhabaniif, baaxii manichaa irra yaabbatanii xuubii isaa irraa kaasan; achiis namicha akkuma siricha irra ciisetti warra Yesuus bira jiran gidduutti gad buusan.
Yesuusis amantii isaanii yommuu argu, “Namicha nana, cubbuun kee siif dhiifameera” jedhe.
Yeroo kanatti barsiisonni seeraa fi Fariisonni, “Namichi Waaqayyoon arrabsu kun eenyu? Waaqa tokkicha malee eenyutu cubbuudhaaf dhiifama gochuu dandaʼa?” jedhanii yaaduu jalqaban.
Yesuus garuu yaada isaanii hubatee akkana jedhee deebiseef: “Wanti garaa keessanitti yaaddan maali dha?
‘Cubbuun kee siif dhiifameera’ jechuu moo, ‘Kaʼiitii deemi’ jechuutu salphata?
Haa taʼu malee, Ilmi namaa lafa irratti dhiifama cubbuu gochuuf aangoo qabaachuu isaa akka hubattaniif” erga jedhee booda, nama lamshaaʼe sanaan, “Ani siin nan jedha, Kaʼiitii siree kee baadhuu gara mana kee dhaqi” jedhe.
Namichis yeroo kanatti kaʼee isaan dura dhaabate; siree isaa baatees Waaqayyoof ulfina kennaa gara mana isaa deeme.
Yeroo kanatti namoonni sun hundi baayʼee dinqisiifatanii Waaqayyoof ulfina kennuu jalqaban; baayʼee sodaataniis, “Nuti harʼa wantoota dinqisiisoo taʼan argine” jedhan.
Kana booda achii baʼee utuu deemuu namichi Leewwii jedhamuu fi qaraxa sassaabu tokko bakka qaraxni itti sassaabamu utuu taaʼuu argee, “Duuka buutuu koo taʼi” jedheen.
Innis wanta hunda dhiisee kaʼee isa duukaa buʼuu jalqabe.
Achiis Leewwiin mana isaatti afeerraa nyaataa guddaa Yesuusiif qopheesse; namoonni qaraxa sassaabanii fi namoonni kan biraan hedduunis isaanii wajjin nyaachaa turan.
Yeroo kanatti Fariisonnii fi barsiisonni seeraa garee isaanii taʼan, “Isin warra qaraxa sassaabanii fi cubbamootaa wajjin kan nyaattanii fi kan dhugdan maaliifi?” jedhanii barattoota isaatti gungumuu jalqaban.
Yesuusis akkana jedhee isaaniif deebise: “Namoota dhukkubsataniif malee, namoota fayyaadhaaf ogeessi fayyaa hin barbaachisu.
Ani namoota qajeeloo utuu hin taʼin, cubbamoonni akka yaada geddaratan waamuufan dhufe.”
Isaanis, “Barattoonni Yohaannisii fi barattoonni Fariisotaa yeroo baayʼee ni soomu, wawwaannaa ni dhiheessu; barattoonni kee garuu ni nyaatu, ni dhugus” jedhaniin.
Yesuusis akkana isaaniin jedhe: “Michoonni misirrichaa utuu misirrichi isaanii wajjin jiruu akka sooman gochuu ni dandeessuu?
Haa taʼu malee, yeroon misirrichi isaan irraa itti fudhatamu ni dhufa; yeroo sana ni soomu.”
Dabalataanis akkana jedhee fakkeenya tokko isaanitti hime: “Namni uffata haaraa irraa erbee muree, uffata moofaa irratti hodhu hin jiru. Akkana yoo godhe erbeen haaraan sun irraa ni kaʼa; erbeen haaraan sunis isa moofaa wajjin wal hin simu.
Kana malees, eenyu illee daadhii wayinii haaraa qalqalloo moofaatti hin naqu. Akkana yoo godhe, daadhii wayinii haaraan sun qalqallicha dhoosa; wayinichis ni dhangalaʼa; qalqalli sunis faayidaa kan hin qabne taʼa.
Haa taʼu malee, daadhii wayinii haaraan qalqalloo haaraatti naqamuu qaba.
‘Inni bilchaate baʼeessa dha’ waan jedhuuf, eenyu illee daadhii wayinii bilchaate erga dhugee booda, daadhii wayinii haaraa hin barbaadu.”
Yesuus guyyaa Sanbataa tokkotti nyaata nyaachuuf gara mana geggeessitoota Fariisotaa keessaa isa tokkootti yommuu seenu, namoonni mana sana keessa jiran xiyyeeffannaadhaan isa hordofu turan.
Yeroo kanatti namichi dhukkuba dhaqna dhiitessuun qabame tokko fuula isaa dura ture.
Yesuusis deebisee, “Guyyaa Sanbataatti fayyisuun seeraan heyyamameera moo hin heyyamamne?” jedhee warra Seericha beekanii fi Fariisota gaafate.
Isaan garuu calluma jedhan. Yeroo kanatti namicha harkaan qabee erga isa fayyisee booda isa geggeesse.
Achiis, “Isin keessaa namni ilmi isaa yookiin qotiyyoon isaa guyyaa Sanbataatti boolla keessatti yoo jalaa kufe yeruma sana harkisee achi keessaa hin baasne eenyu?” isaaniin jedhe.
Isaanis kanaaf deebii kennuu hin dandeenye.
Achiis namoonni afeeraman sun ofii isaaniitiif bakka hunda irra caalu filachaa akka jiran yommuu argu fakkeenya tokko isaanitti hime. Akkana isaaniin jedhe:
“Namni tokko yommuu cidha gaaʼelaa irratti si afeeru bakka hunda irra caalu hin taaʼin. Tarii namni si caalaa bakka guddaa qabu afeeramee taʼuu dandaʼa.
Achiis namichi lamaan keessan afeere sun dhufee, ‘Iddoo kana nama kanaaf gadhiisi’ siin jedha. Atis qaanoftee dhaqxee iddoo hunda caalaa gad aanaa taʼe teessa.
Haa taʼu malee yommuu afeeramtu, namichi si afeere sun dhufee, ‘Michuu ko, bakka ol aanutti ol siqi’ akka siin jedhutti, dhaqiitii bakka hunda caalaa gad aanaa taʼe taaʼi. Achiis namoota sii wajjin afeeraman hunda duratti ulfina argatta.
Sababiin isaas, namni ol ol of qabu hundi gad ni qabama; namni gad of qabu hundi garuu ol ol qabama.”
Itti aansuudhaanis namicha isa afeereen akkana jedhe: “Yommuu laaqana yookiin irbaata qopheessitu, michoota kee yookiin obboloota kee yookiin firoottan kee yookiin ollaawwan kee warra sooreyyii taʼan hin waamin. Sababiin isaas isaanis gaaf tokko si waamanii gatii kee sii deebisuu dandaʼu.
Haa taʼu malee yommuu afeerrii qopheessitu, hiyyeeyyii, warra qaamni isaanii hirʼate, warra naafatanii fi warra qaro dhabeeyyii taʼan waami;
isaan gatii sii deebisuu waan hin dandeenyeef, gammachuu argatta. Yeroo duʼaa kaʼuu qajeelotaatti gatiin kee sii deebiʼa.”
Warra afeeraman keessaa tokko yommuu kana dhagaʼu, “Namni Mootummaa Waaqayyoo keessatti maaddiitti dhihaatu gammadaa dha” jedheen.
Yesuusis akkana jedheen: “Namni tokko afeerrii irbaataa guddaa qopheessee namoota hedduu afeere.
Namichis saʼaatiin irbaataa yommuu gaʼutti garbichi isaa dhaqee warra afeeraman sanaan, ‘Amma wanti hundi waan qophaaʼeef kottaa’ jedhee akka waamu isa erge.
Haa taʼu malee, hundi isaanii sababii adda addaa dhiheessuu jalqaban. Inni jalqabaa, ‘Ani lafa waanan bitadheef dhaqee ilaaluun qaba; kanaaf, dhiifama akka anaaf gootu sin kadhadha’ jedheen.
Inni tokkos, ‘Ani qotiyyoo cimdii shan waanan bitadheef dhaqeen isaan qora; kanaaf, dhiifama akka anaaf gootu sin kadhadha’ jedhe.
Inni tokko immoo, ‘Reefuu fuudhuu koo ti; kanaaf, dhufuu hin dandaʼu’ jedhe.
Garbichi sunis dhufee wanta kana gooftaa isaatti hime. Achiis gooftaan mana sanaa aaree garbicha sanaan, ‘Dafiitii karaawwan guguddaa fi xixinnaa magaalichaatti baʼiitii, hiyyeeyyii, warra qaamni isaanii hirʼate, warra qaro dhabeeyyii taʼanii fi warra naafatan waami’ jedheen.
Boodas garbichi sun, ‘Yaa gooftaa wanti ati ajajje raawwatameera; garuu ammas iddoon jira’ jedhe.
Gooftaan sunis garbicha sanaan akkana jedhe: ‘Gara karaawwan guguddaa fi karaawwan baadiyyaatti baʼiitii manni koo akka guutuuf namoota dirqisiisii ol galchi.
Ani siin nan jedha, namoota afeeraman keessaa tokko illee irbaata ani qopheesse hin dhamdhamu.’”
Sana booda namoonni hedduun isaa wajjin deemaa utuu jiranii garagalee akkana isaaniin jedhe:
“Namni gara koo dhufu hundi, abbaa isaa fi haadha isaa, haadha manaa isaa fi ijoollee isaa, obboloota isaa fi obboleettota isaa, akkasumas lubbuu isaa illee hin jibbu taanaan barataa koo taʼuu hin dandaʼu.
Namni muka dhiphinaa isaa baatee ana duukaa hin buune hundi barataa koo taʼuu hin dandaʼu.
Fakkeenyaaf, isin keessaa namni gamoo ijaaruu barbaaduu fi dura taaʼee qarshii gaʼaa ittiin ijaaree xumuru qabaachuu isaa hin shallagne eenyu?
Kun taʼuu baannaan garuu, inni buʼuura isaa erga ijaaree booda gamoo sana xumuruu dadhaba; warri ilaalan hundis isatti qoosuu jalqabu;
‘Namichi kun ijaaruu jalqabee xumuruu dadhabe’ jedhu.
Yookiin mootiin loltoota 10,000 qabatee, mootii kan biraa loltoota 20,000 fudhatee isatti dhufu loluu deemu, jalqaba taaʼee moʼuu akka dandaʼuu fi akka hin dandeenye gorsa hin gaafanne eenyu?
Moʼuu hin dandaʼu taanaan garuu, mootiin isa waraanuu dhufu utuma fagoo jiruu namoota isatti ergee nagaan akka buʼu kadhata.
Haaluma wal fakkaatuun, isin keessaa namni qabeenya isaa hunda hin dhiisne, barataa koo taʼuu hin dandaʼu.
“Soogiddi gaarii dha. Soogiddi yoo miʼaa isaa dhabe garuu maaliin miʼeeffamuu dandaʼa?
Sana booda namoonni baasanii gatu malee biyyoodhaaf yookiin xaaʼoodhaaf hin taʼu. Namni gurra dhagaʼu qabu haa dhagaʼu.”
Yeroo sana Ayyaanni Maxinoo inni Faasikaa jedhamu dhihaatee ture.
Dura buutonni lubootaa fi barsiisonni seeraa namoota sana waan sodaataniif, karaa caalaatti mijaaʼaa taʼee fi Yesuusiin ajjeesuu itti dandaʼan barbaadaa turan.
Yeroo kanatti Seexanni, Yihudaa isa Asqorotuu jedhamuu fi warra Kudha Lamaan keessaa tokko taʼee lakkaaʼametti gale;
innis dhaqee akkamitti dabarsee isaanitti akka isa kennu, dura buutota lubootaa fi dura buutota eegdota mana qulqullummaa wajjin mariʼate.
Isaanis kanatti gammadanii qarshii meetii isaaf kennuuf walii galan.
Innis kanatti walii galee yeroo namoonni hin jirretti dabarsee isa kennuuf carraa gaarii barbaaduu jalqabe.
Guyyaan jalqabaa Ayyaana Maxinoo aarsaan Faasikaa itti dhihaatu ni gaʼe;
Kanaaf Yesuus, “Dhaqaa Faasikaa akka nyaannuuf nuu qopheessaa” jedhee Pheexirosii fi Yohaannisiin erge.
Isaanis, “Eessatti akka qopheessinu barbaadda?” jedhaniin.
Innis akkana isaaniin jedhe: “Kunoo, gara magaalaatti yommuu seentan namni okkotee bishaanii baate tokko isinitti dhufa. Isa duukaa buʼaatii mana namichi itti seenu sana dhaqaa.
Abbaa manichaatiinis, ‘Barsiisaan, “Manni keessummaa iddoon ani barattoota koo wajjin Faasikaa itti nyaadhu eessa?” siin jedheera’ jedhaanii.
Namichi sunis kutaa balʼaa fooqii irraa afamee qophaaʼe isinitti argisiisa. Achitti qopheessaa.”
Kanaaf, barattoonni deemanii akkuma inni isaaniin jedhe taʼee argan, Faasikaas ni qopheessan.
Kanaaf Yesuus yeroo saʼaatiin isaa gaʼu ergamootaa wajjin maaddiitti dhihaate.
Yeroo kanatti akkana isaaniin jedhe: “Dhiphinni ana irra gaʼuu isaa dura, Faasikaa kana isinii wajjin nyaachuuf baayʼee hawwaan ture;
ani isinitti nan hima, wanti Faasikaa kanaa wajjin wal qabate hundi Mootummaa Waaqayyoo keessatti hanga raawwatamutti lammata Faasikaa hin nyaadhu.”
Xoofoo fuudhee erga galateeffatee booda, akkana jedhe: “Kana fudhadhaa, hundi keessan wal harkaa fuudhaa dhugaa;
ani isinitti nan hima, ammaa jalqabee hamma Mootummaan Waaqayyoo dhufutti firii wayinii irraa hin dhugu.”
Maxinoos fuudhee erga galateeffatee booda caccabsee isaaniif kennuudhaan, “Kun foon koo isa isiniif kennamu argisiisa. Kana yeroo hundumaa yaadannoo kootiif godhaa” jedhe.
Irbaata erga nyaatanii booda xoofoo sanas fuudhee akkasuma godhe; achiis akkana jedhe: “Xoofoon kun kakuu haaraa dhiiga koo isa isiniif dhangalaʼuun hundeeffamu argisiisa.
“Haa taʼu malee, harki isa dabarsee na kennu sanaa anaa wajjin maaddii irra jira.
Ilmi namaa dursee akkuma murteeffametti ni deema; nama dabarsee isa kennu sanaaf garuu wayyoo!”
Kanaaf isaan, namni isaan keessaa kana gochuuf jiru eenyu akka taʼe waliin mariʼachuu jalqaban.
Kana malees, isaan keessaa inni hundumaa irra caalu eenyu akka taʼe ilaalchisee gidduu isaaniitti falmii guddaan ni kaʼe.
Yesuus garuu akkana isaaniin jedhe: “Mootonni sabootaa gooftaa isaan irratti taʼu; warri isaan irratti aangoo qabanis Gargaartota Sabaa jedhamu.
Isin garuu akkana hin taʼinaa. Kanaa mannaa inni isin gidduutti hunda caalu, akka isa quxisuu hundumaa haa taʼu; inni geggeessus akka tajaajilaa haa taʼu.
Isa kamtu caala? Isa maaddiitti dhihaatee jiru moo isa tajaajilu? Isa maaddiitti dhihaate mitii ree? Ani garuu isin gidduutti akka isa tajaajilu sanaa ti.
“Haa taʼu malee, isin warra qorumsa koo keessatti anatti maxxantanii jiraattani dha;
akkuma Abbaan koo mootummaadhaaf anaa wajjin kakuu godhe, anis isinii wajjin kakuu mootummaa nan godha;
kunis Mootummaa koo keessatti maaddii koo irraa akka nyaattanii fi akka dhugdan, akkasumas teessoowwan irra teessanii gosoota Israaʼel 12n irratti akka murteessitaniifi.
“Yaa Simoon, yaa Simoon, kunoo Seexanni hunda keessan akka qamadiitti gingilchuuf gaafateera.
Ani garuu amantiin kee akka hin badne siif wawwaadheera; atis yommuu deebitu obboloota kee jajjabeessi.”
Yeroo kanatti Pheexiros, “Yaa Gooftaa, ani sii wajjin hidhamuufis taʼe duʼuuf qophaaʼaa dha” jedheen.
Yesuus garuu, “Ani siin nan jedha, yaa Pheexiros, harʼa kormaan indaaqqoo iyyuu isaa dura isa hin beeku jettee siʼa sadii na ganta” jedheen.
Itti fufuudhaanis, “Yommuu ani boorsaa qarshii, korojoo nyaataa fi kophee malee isin ergetti wanti isinitti hirʼate jira turee?” isaaniin jedhe. Isaanis, “Homtuu nutti hin hirʼanne!” jedhan.
Achiis akkana isaaniin jedhe: “Amma garuu inni boorsaa qarshii qabu, inni korojoo nyaataa qabus haa fudhatu, inni goraadee hin qabne uffata isaa gurguree goraadee haa bitatu.
Ani isinitti nan hima, ‘Inni hamootaa wajjin lakkaaʼame’ jedhamee wanti barreeffame ana irratti raawwatamuu qaba. Sababiin isaas wanti waaʼee koo dubbatame kun amma iyyuu raawwatamaa jira.”
Yeroo kanatti isaan, “Yaa Gooftaa, kunoo goraadeen lama jira” jedhan. Innis, “Gaʼaa dha” isaaniin jedhe.
Achii baʼees akkuma amala isaa gara Gaara Ejersaa deeme; barattoonni isaas isa duukaa buʼan.
Bakka sana yommuu gaʼanis, “Qorumsatti akka hin galle, kadhachuu keessan itti fufaa” isaaniin jedhe.
Hanga darbannaa dhagaa isaan irraa fagaatees jilbeenfatee kadhachuu jalqabe;
“Yaa Abbaa, yoo fedhii kee taʼe xoofoo kana ana irraa fageessi. Taʼus fedhiin koo utuu hin taʼin, fedhiin kee haa taʼu” jedhe.
Yeroo kanatti maleekaan tokko samii irraa isatti mulʼatee isa jajjabeesse.
Inni garuu akka malee waan dhiphateef caalaatti kadhachuu isaa itti fufe; dafqi isaas akka coccopha dhiigaa lafa irratti coccophe.
Kadhannaa isaa irraa kaʼee yommuu gara barattoota isaa dhaqus, isaan gadda irraa kan kaʼe waan dadhabaniif rafanii isaan arge.
Achiis, “Maaliif raftu? Qorumsatti akka hin galle, kaʼaatii kadhachuu keessan itti fufaa” isaaniin jedhe.
Utuma inni kana dubbachaa jiruu, kunoo, namoonni hedduun ni dhufan; namichi Yihudaa jedhamuu fi warra Kudha Lamaan keessaa tokko taʼe isaan dura buʼee dhufe; innis Yesuusiin dhungachuuf gara isaatti siqe.
Yesuus garuu, “Yaa Yihudaa, Ilma namaa dhungachuudhaan dabarsitee kennitaa?” jedheen.
Namoonni isa bira turanis wanta taʼuuf jedhu yommuu argan, “Yaa Gooftaa, goraadeedhaan isaan rukunnuu?” jedhan.
Isaan keessaa tokko gurra mirgaa garbicha luba ol aanaa rukutee isa irraa kute.
Yesuus garuu, “Dhiisi” jedhe. Gurra namichaas qaqqabee isa fayyise.
Yeroo kanatti Yesuus dura buutota lubootaa fi dura buutota mana qulqullummaa, akkasumas maanguddoota isa qabuu dhufaniin akkana jedhe: “Akka nama saamtuu qabuutti goraadee fi ulee qabattanii dhuftanii?
Guyyuma guyyaadhaan yommuun isinii wajjin mana qulqullummaa keessa ture isin ana hin qabne. Haa taʼu malee, kun saʼaatii keessanii fi saʼaatii dukkanni itti moʼu dha.”
Achiis isa qabanii fuudhanii deeman; gara mana luba ol aanaattis isa geessan; Pheexiros garuu irraa fagaatee isa duukaa buʼa ture;
Yeroo isaan mooraa sana walakkaatti ibidda qabsiisanii waliin taaʼan, Pheexirosis isaan gidduu taaʼe.
Haa taʼu malee, tajaajiltuun tokko utuu inni ibidda qaqqaammachaa jiruu hubattee isa ilaaltee, “Namichi kunis isaa wajjin ture” jette.
Inni garuu, “Dubartii nana, ani isa hin beeku” jedhee gane.
Yeroo muraasa boodas namni kan biraan tokko isa argee, “Atis isaan keessaa tokko dha” jedhe. Pheexiros garuu “Namicha nana, ana miti” jedhe.
Gara saʼaatii tokkoo boodas namni kan biraan tokko, “Inni nama Galiilaa waan taʼeef, dhuguma iyyuu namichi kunis isaa wajjin ture” jedhee cimsee dubbachuu jalqabe.
Pheexiros garuu, “Namicha nana, ani wanta ati dubbachaa jirtu hin beeku” jedhe. Utuma inni kana dubbachaa jiruu battaluma sanatti kormaan indaaqqoo ni iyye.
Yeroo kanatti Gooftaan garagalee Pheexirosiin hubatee ilaale; Pheexirosis wanta Gooftaan, “Harʼa kormaan indaaqqoo iyyuu isaa dura, ati siʼa sadii na ganta” jedhee isatti dubbate sana yaadate.
Achiis gad baʼee hinqirfatee booʼe.
Yeroo kanatti namoonni Yesuusiin qabanii eegaa turan sun isatti qoosuu fi isa rukutuu jalqaban;
fuula isaa erga haguuganii boodas, “Mee raajii dubbadhu! Eenyutu si rukute?” jedhanii isa gaafatu turan.
Jecha kan biraa hedduudhaanis isa arrabsu turan.
Yommuu bariʼus, yaaʼiin maanguddoota sabichaa, dura buutonni lubootaa fi barsiisonni seeraa walitti qabamanii gara galma yaaʼii Saanhedriinitti isa geessanii akkana jedhan:
“Ati Kiristoos yoo taate nutti himi.” Inni garuu akkana isaaniin jedhe: “Utuma ani isinitti himee illee, isin matumaa hin amantan.
Kana malees, utuun isin gaafadhee isin hin deebistan.
Haa taʼu malee, ammaa jalqabee Ilmi namaa mirga Waaqayyoo isa humna qabeessa taʼe sanaa ni taaʼa.”
Yeroo kanatti hundi isaanii, “Maarree ati Ilma Waaqayyoo ti jechuu dhaa?” jedhan. Innis, “Ani akkan taʼe isinumti iyyuu dubbachaa jirtu” isaaniin jedhe.
Isaanis, “Kana caalaa ragaa dabalataa maaliitu nu barbaachisa? Ofii keenyaa iyyuu afaan isaa irraa dhageenyeerra” jedhan.
Gaaf tokko warri qaraxa sassaabanii fi cubbamoonni hundi Yesuusiin dhagaʼuuf isa biratti walitti qabaman.
Yeroo kanatti, Fariisonnii fi barsiisonni seeraa, “Namichi kun cubbamoota ni simata; isaanii wajjinis ni nyaata” jedhanii gunguman.
Kanaaf, Yesuus akkana jedhee fakkeenya kana isaanitti dubbate:
“Isin keessaa namni hoolota 100 qabu hoolaan tokko yoo jalaa badde, hoolota 99 sana lafa onaa keessatti dhiisee ishii jalaa badde sana hamma argatutti kan hin barbaadne jiraa?
Yeroo ishii argatus, gammadee gatiittii isaa irratti ishii baata.
Yommuu mana gaʼus, michoota isaa fi ollaawwan isaa walitti waamee, ‘Hoolaa koo ishii ana jalaa badde waanan argadheef, anaa wajjin gammadaa’ isaaniin jedha.
Ani isiniin nan jedha, haaluma wal fakkaatuun namoota qajeeloo 99 yaada geddarachuun isaan hin barbaachisne caalaa, cubbamaa yaada geddarate tokkotti samii irratti gammachuu guddaan ni taʼa.
“Yookiin dubartiin saantima diraakmaa kudhan qabdu diraakmaan tokko yoo jalaa bade, ibsaa qabsiistee, akkasumas mana ishii hartee hamma argattutti of eeggannoodhaan hin barbaadne eenyu?
Yommuu argattus, michoota ishii fi ollaawwan ishii walitti waamtee, ‘Ani saantima diraakmaa koo isa na jalaa bade waanan argadheef, anaa wajjin gammadaa’ jetti.
Haaluma wal fakkaatuun, ani isinitti nan hima, cubbamaa yaada geddaratu tokkotti maleekota Waaqayyoo gidduutti gammachuun ni taʼa.”
Achiis akkana jedhe: “Namichi tokko ilmaan lama qaba ture.
Inni quxisuun abbaa isaatiin, ‘Yaa abbaa ko, qabeenya kee keessaa qooda koo naa kenni’ jedhe. Abbaan isaas qabeenya isaa isaaniif hire.
Guyyoota muraasa booda, ilmi quxisuun sun wanta qabu hunda walitti qabatee gara biyya fagoo tokko dhaqe; achittis jireenya gadhiisii jiraachuudhaan qabeenya isaa bittinse.
Wanta qabu hunda yommuu fixus, biyyicha keessatti beelli hamaan waan buʼeef rakkina irra buʼe.
Yeroo kanatti nama biyya sanaa keessaa isa tokkotti maxxane; namichis booyyota akka tiksu gara dirreetti isa erge.
Innis nyaata booyyeen nyaattu illee nyaatee quufuu ni hawwa ture; garuu isuma iyyuu namni isaaf kennu hin turre.
“Yommuu yaada isaa naanneffatus akkana jedhe: ‘Namoonni abbaa kootiif qacaramanii hojjetan meeqa nyaanni isaan irraa hafee utuu jiruu, ani asitti beelaan duʼuufan jedha!
Kaʼee gara abbaa koo dhaqeen akkana jedhaan: “Yaa abbaa ko, ani Waaqa isa samii fi si irratti cubbuu hojjedheera.
Kana booda ilma kee jedhamee waamamuun anaaf hin malu. Namoota qacaramanii siif hojjetan keessaa akka isa tokkootti na ilaali.”’
Kanaaf, kaʼee gara abbaa isaa dhaqe. Utuma inni fagoo jiruu abbaan isaa isa argee garaan isaa ni raafame; itti fiigees isatti maramee isa dhungate.
Achiis mucichi abbaa isaatiin, ‘Yaa abbaa ko, ani Waaqa isa samii fi si irratti cubbuu hojjedheera. Kana booda ilma kee jedhamee waamamuun anaaf hin taʼu’ jedheen.
Abbaan isaa garuu garboota isaatiin akkana jedhe: ‘Dafaa, uffata isa hunda irra caalu fidaatii itti uffisaa, quba isaatti qubeellaa, miilla isaattis kophee kaaʼaafii.
Jibicha gabbataa sana fidaatii qalaa; haa nyaannu, haa gammadnus;
sababiin isaas, ilmi koo kun duʼee ture, amma garuu deebiʼee jireenya argateera; badees ture amma garuu argameera.’ Kanaan kan kaʼes gammaduu jalqaban.
“Yeroo kanatti obboleessi isaa inni hangafni maasii keessa ture; yeroo achii deebiʼee manatti dhihaatus sagalee muuziqaa fi sirbaa dhagaʼe.
Kanaaf hojjettoota keessaa isa tokko ofitti waamee maaltu taʼaa akka jiru isa gaafate.
Innis, ‘Obboleessi kee dhufeera, abbaan kees inni nagaadhaan deebiʼee waan isa argateef jibicha isa gabbataa qaleera’ jedheen.
Obboleessi inni hangafni garuu aaree gara manaatti seenuu dide. Achiis abbaan isaa gad baʼee isa kadhachuu jalqabe.
Innis deebisee abbaa isaatiin akkana jedhe: ‘Kunoo, ani waggoota hedduu hammanaatiif akka garbichaatti si tajaajileera, takkaa illee ajaja kee matumaa didee hin beeku; ati garuu akka ani hiriyoota koo wajjin gammaduuf ilmoo reʼee tokko illee anaaf kennitee hin beektu.
Ilmi kee inni qabeenya kee gaalamootaa wajjin bittinse kun akkuma dhufeen garuu, jibicha isa gabbataa qalteef.’
Achiis abbaan isaa akkana jedheen: ‘Yaa ilma ko, ati yeroo hunda anaa wajjin jirta, wanti kan koo taʼe hundinuus kan kee ti.
Haa taʼu malee, obboleessi kee duʼee ture amma garuu deebiʼee jiraateera; badees ture amma garuu deebiʼee argameera; kanaaf gammaduu fi ililchuu qabna.’”
Sana booda Yesuus hafuura qulqulluudhaan guutamee Yordaanosii deebiʼee, hafuuraan gara lafa onaatti geeffamee,
guyyaa 40f Diyaabilosiin qorame. Yeroo kanatti wanta tokko illee waan hin nyaanneef, sana booda ni beelaʼe.
Yeroo kanatti Seexanni, “Ilma Waaqayyoo yoo taate, dhagaan kun daabboo akka taʼu ajaji” jedheen.
Yesuus garuu, “‘Namni nyaata qofaadhaan jiraachuu hin dandaʼu’ kan jedhu barreeffameera” jedhee deebiseef.
Achiis Diyaabilos gaara tokkotti ol isa baasee liphsuu ijaa gidduutti mootummoota addunyaa hundumaa isatti argisiise.
Achiis Diyaabilos akkana jedheen: “Aangoo fi ulfina kana hunda siif nan kenna; wantoonni kun anaaf waan kennamaniif, ani abbaan barbaadeef nan kenna.
Kanaaf, siʼa tokko qofa kuftee yoo ana waaqeffatte wantoonni kun hundi kan kee taʼu.”
Yesuusis deebisee, “‘Waaqa kee Yihowaa waaqeffadhu; isa qofaadhaaf tajaajila qulqulluu dhiheessi’ kan jedhu barreeffameera” jedheen.
Ammas Diyaabilos gara Yerusaalemitti isa geessee fiixee gamoo mana qulqullummaa irra isa dhaabachiisee akkana jedheen: “Ilma Waaqayyoo yoo taate as irraa gad of darbadhu;
sababiin isaas akkana jedhamee barreeffameera: ‘Akka si eeganiif, Waaqayyo maleekota isaa siif ni ajaja,’
akkasumas ‘Isaan miilli kee dhagaatti akka hin rukutamneef harka isaanii irratti si baatu.’”
Yesuusis deebisee, “‘Waaqa kee Yihowaa hin qorin’ jedhameera” jedheen.
Diyaabilosis qorumsicha hunda erga xumuree booda, hanga yeroo mijaaʼaa kan biraa argatutti isa dhiisee deeme.
Sana booda Yesuus humna hafuuraatiin gara Galiilaatti deebiʼe. Oduu gaggaariin waaʼee isaa dubbatamus guutummaa naannoo biyya sanaa hundatti babalʼate.
Akkasumas mana sagadaa isaanii keessatti isaan barsiisuu jalqabe; namoonni hundis ulfina isaaf kennu turan.
Achiis Naazireet bakka itti guddate dhaqe; akkuma barsiifata isaas guyyaa Sanbataatti mana sagadaa seenee dubbisuuf kaʼee dhaabate.
Maraan kitaaba Isaayyaas raajichaas ni kennameef; innis maraa kitaabaa sana diigee bakka akkana jedhamee barreeffame argate:
“Hafuurri Yihowaa ana irra jira; hiyyeeyyiidhaaf misiraachoo akka ani lallabu na dibeera. Inni warri boojiʼaman birmaduu akka baʼan, warri jaaman qaroon isaanii akka isaaniif deebiʼu, warri cunqurfaman bilisa akka baʼan akka ani labsu na ergeera;
akkasumas, waggaa Yihowaa biratti fudhatama qabu sana akka ani labsu na ergeera.”
Sana booda maraa kitaabaa sana maree deebisee tajaajilaa sanatti kennee taaʼe; namoonni mana sagadaa sana keessa turan hundis hubatanii isa ilaalu turan.
Achiis, “Dubbiin Kitaaba Qulqulluu amma dhageessan kun harʼa ni raawwatame” isaaniin jedhe.
Hundi isaaniis waaʼee isaa wanta gaarii dubbachuu jalqaban; kana malees, jechoota gaggaarii afaan isaa keessaa baʼan dinqisiifatanii, “Kun ilma Yoseef mitii?” jedhu turan.
Innis yeroo kanatti, “Akka isin, ‘Yaa abbaa qorichaa of fayyisi; wanta Qifirnaahomitti hojjechuu kee dhageenye sana as biyya keettis hojjedhu’ jettanii natti mammaaktan hin shakkisiisu” isaaniin jedhe.
Kanaaf akkana isaaniin jedhe: “Dhuguman isiniin jedha, raajiin kam iyyuu biyya isaatti fudhatama hin argatu.
Fakkeenyaaf, ani dhuguman isiniin jedha, Bara Eliyaasitti yeroo waggaa sadii fi jiʼa jaʼaaf samiin cufamee guutummaa biyyichaatti beelli guddaan buʼetti, dubartoonni abbootiin manaa irraa duʼan hedduun jiru turan.
Eliyaas garuu gara dubartii abbaan manaa irraa duʼee fi Saraaphtaa ishii biyya Siidoonitti argamtutti ergame malee, dubartoota sana keessaa gara ishii kamiitti illee hin ergamne.
Bara Elsaaʼi raajichaattis Israaʼel keessa namoonni dhukkuba nadaayiitiin qabaman hedduun jiru turan; taʼus Naʼamaan isa biyya Sooriyaa sana qofa malee, isaan keessaa tokko illee hin fayyine.”
Namoonni mana sagadaa sana keessa turan hundi yommuu kana dhagaʼan baayʼee aaran;
qabaniis atattamaan magaalicha keessaa erga gad isa baasanii booda, achi irraa gad isa darbachuuf fiixee gaara magaalaan isaanii irratti ijaaramte gubbaatti ol isa baasan.
Inni garuu isaan gidduu darbee deemuu isaa itti fufe.
Achiis gara Qifirnaahom magaalaa Galiilaatti gad buʼe. Guyyaa Sanbataattis isaan barsiisa ture;
inni akka nama aangoo qabuutti waan dubbatuuf, isaan akkaataa inni itti barsiisu baayʼee dinqisiifatan.
Yeroo kanatti namni jinniidhaan qabame tokko mana sagadaa sana keessa jira ture; innis sagalee guddaadhaan akkana jedhee iyye:
“Yaa Yesuus nama Naazireet, maal nu irraa qabda? Nu balleessuu dhuftee? Ati Qulqullicha Isa Kan Waaqayyoo taʼuu kee ani sirriitti beeka.”
Yesuus garuu, “Cal jedhi, isa keessaas baʼi” jedhee isa ifate. Jinniin sunis namicha gidduu isaaniitti kuffisee utuu isa hin miidhin isa keessaa baʼe.
Yeroo kanatti hundi isaanii dinqisiifatanii, “Kun dubbii akkamii ti? Inni aangoo fi humnaan hafuurota xuraaʼoo ni ajaja, isaanis ni baʼu!” waliin jedhan.
Kanaaf, oduun waaʼee isaa dubbatamu biyyoota naannoo sanatti argaman hundatti babalʼate.
Mana sagadaa sana keessaa erga baʼee boodas, gara mana Simoonitti seene. Yeroo kanatti amaatiin Simoon dhaqna gubaa hamaadhaan qabamtee dhiphachaa waan turteef, akka inni ishii gargaaru isa gaafatan.
Kanaaf, Yesuus ishiitti gad jedhee dhaqna gubaa sana ifate; dhaqna gubaan sunis ishii gadhiise. Ishiinis battaluma sanatti kaatee isaan tajaajiluu jalqabde.
Yommuu aduun lixxus, namoonni warra dhukkuba adda addaatiin qabaman hunda gara isaatti fidan. Innis tokkoon tokkoon isaanii irra harka isaa kaaʼee isaan fayyise.
Jinniiwwanis, “Ati Ilma Waaqayyoo ti” jedhanii iyyaa namoota hedduu keessaa baʼan. Inni garuu isaan ifate; isaan Kiristoos taʼuu isaa waan beekaniifis akka dubbatan isaaniif hin heyyamne.
Yommuu bariʼu garuu isaan irraa addaan baʼee, gara iddoo namni hin jirre tokkoo dhaqe. Namoonni sun garuu jabeessanii isa barbaaduu jalqaban; iddoo inni jiru yommuu dhufanis akka inni isaan irraa adda baʼee hin deemne isa dhowwuuf yaalan.
Inni garuu, “Ani kanaaf waanan ergameef, misiraachoo Mootummaa Waaqayyoo magaalota kaanittis lallabuun qaba” isaaniin jedhe.
Kanaaf, manneen sagadaa Yihudaa keessatti lallabuu isaa itti fufe.
Gaaf tokko Yesuus utuu mana qulqullummaa keessatti barsiisaa fi misiraachoo lallabaa jiruu, dura buutonni lubootaa fi barsiisonni seeraa, maanguddootaa wajjin dhufanii,
“Nutti himi, aangoo maaliitiin wantoota kana hojjetta? Yookiin aangoo kana kan sii kenne eenyu?” jedhaniin.
Yesuusis deebisee akkana isaaniin jedhe: “Mee anis gaaffii tokkon isin gaafadha; isinis naa deebisaa:
Cuuphaan Yohaannis samii irraa moo nama biraa dhufe?”
Isaanis akkana jedhanii walitti dudubbachuu jalqaban: “‘Samii irraa ti’ yoo jenne, ‘Maaliif isa hin amanne ree?’ nuun jedha.
‘Nama irraa ti’ yoo jenne garuu, namoonni hundi Yohaannisiin raajii taʼuu isaa waan amananiif dhagaadhaan nu rukutu.”
Kanaaf, ‘Madda isaa hin beeknu’ jedhanii deebisan.
Yesuusis, “Anis wantoota kana aangoo maaliitiin akkan raawwadhu isinitti hin himu” isaaniin jedhe.
Achiis akkana jedhee fakkeenya kana namoota sanatti dubbachuu jalqabe: “Namichi tokko wayinii dhaabee, qonnaan bultootaaf kireessee yeroo dheeraadhaaf gara biyya fagoo tokko dhaqe.
Yeroon itti firii sassaaban yommuu gaʼu, firii wayinichaa keessaa gaʼaa isaa akka isaaf kennan garbicha isaa tokko gara qonnaan bultoota sanaatti erge. Qonnaan bultoonni sun garuu, garbicha sana erga reebanii booda harka duwwaa isa ergan.
Inni ammas garbicha kan biraa isaanitti erge. Isaan garuu isa kanas reebanii, salphisanii harka duwwaa isa ariʼan.
Ammas garbicha isa sadaffaa erge; isa kana immoo madeessanii, baasanii isa gatan.
Yeroo kanatti abbaan wayinichaa, ‘Maal gochuu naa wayya? Ilma koo isa jaallatamaa nan erga. Tarii isa ni kabaju taʼa’ jedhe.
Qonnaan bultoonni sun garuu yommuu isa argan, ‘Dhaaltichi isa kana dha. Dhaalli sun kan keenya akka taʼuuf kottaa, isa ajjeesna!’ waliin jedhan.
Kanaaf, isaan maasii wayinichaa keessaa gad baasanii isa ajjeesan. Maarree, abbaan maasii wayinichaa maal isaan godha?
Inni dhufee qonnaan bultoota sana ni ajjeesa; maasii wayinichaas warra kaanitti kennata.” Namoonni sunis yommuu kana dhagaʼan, “Kun matumaa hin taʼin!” jedhan.
Yesuus garuu kallattiidhaan gara isaanii ilaalaa akkana jedhe: “Maarree ‘Dhagaan ijaartonni tuffatan, dhagaa golee isa hunda caalu taʼe’ inni jedhamee barreeffame maal jechuu dha?
Namni dhagaa kana irratti kufu hundi ni caccaba. Dhagaan sunis nama isa irratti kufu hunda ni hurreessa.”
Yeroo kanatti barsiisonni seeraa fi dura buutonni lubootaa fakkeenya kana kan dubbate isaaniin yaadatti qabatee akka taʼe waan hubataniif, yeruma sana isa qabuu barbaadanii kan turan taʼus namoota sana sodaatan.
Xiyyeeffannaadhaan isa hordofaa erga turanii booda, wanta inni dubbatuun kiyyootti isa galchuuf namoota qajeeloo fakkaatanii itti dhihaatan dhoksaadhaan itti bitanii isatti ergan. Kanas kan godhan, mootummaa fi aangoo bulchaa biyyichaatti dabarsanii isa kennuuf ture.
Isaanis akkana jedhanii isa gaafatan: “Barsiisaa, ati wanta sirrii taʼe akka dubbattuu fi akka barsiistu, namootas akka wal hin caalchisne, kanaa mannaa, daandii Waaqayyoo dhugaadhaan akka barsiistu beekna.
Qeesaariif gibira kaffaluun sirrii dha moo sirrii miti?”
Inni garuu haxxummaa isaanii beekee akkana isaaniin jedhe:
“Mee dinaaree tokko natti argisiisaa. Fakkiin kunii fi barreeffamni kun kan eenyuu ti?” Isaanis, “Kan Qeesaari” jedhan.
Innis, “Egaa, wanta kan Qeesaar taʼe Qeesaariif, wanta kan Waaqayyoo taʼe immoo Waaqayyoof kennaa” isaaniin jedhe.
Isaanis namoota duratti dubbii isaatiin kiyyoo keessa isa galchuu hin dandeenye; kanaa mannaa deebii isaa dinqisiifatanii calluma jedhan.
Haa taʼu malee Saduuqota warra duʼaa kaʼuun hin jiru jedhan keessaa tokko tokko dhufanii akkana jedhanii isa gaafatan:
“Barsiisaa, Museen ‘Obboleessi namicha tokkoo utuu dhala hin godhatin haadha manaa isaa dhiisee yoo duʼe, obboleessi isaa ishii fuudhee, sanyii obboleessa isaa bakka haa buusu’ jedhee nuu barreesseera.
Egaa, obbolaan torba jiru turan. Inni jalqabaa niitii fuudhee utuu dhala hin godhatin duʼe.
Kanaaf, inni lammaffaan ishii fuudhe;
inni sadaffaanis ishii fuudhe. Akka kanaan torbanuu ishii fuudhanii utuu dhala hin godhatin duʼan.
Hunduma isaanii boodas dubartiin sun ni duute.
Kanaaf, torban isaanii ishii fuudhanii waan turaniif, yeroo duʼaa kaʼuutti haadha manaa isa kamii taati?”
Yesuusis akkana isaaniin jedhe: “Ijoolleen sirna kanaa ni fuudhu, ni heerumus;
warri sirna sana argachuu fi duʼaa kaʼuun isaaniif malu garuu hin fuudhan, hin heerumanis.
Isaan akka maleekotaa waan taʼaniif sana booda duʼuu hin dandaʼan; ijoollee duʼaa kaʼuu waan taʼaniifis ijoollee Waaqayyoo ti.
Museen illee seenaa waaʼee tusii bobaʼuu dubbate keessatti, ‘Waaqa Abrahaam, Waaqa Yisihaaqii fi Waaqa Yaaqoob’ jedhee Yihowaa waamuudhaan, warri duʼan akka duʼaa kaʼan ibseera.
Isaan hundi isaaf jiraatoo waan taʼaniif, inni Waaqa warra jiranii ti malee, Waaqa warra duʼanii miti.”
Yeroo kanatti barsiisota seeraa keessaa tokko tokko, “Barsiisaa, wanta gaarii dubbatte” jedhan.
Isaan, sana booda gaaffii tokko illee isa gaafachuuf ija hin jabaanne.
Innis deebisee akkana jedhee isaan gaafate: “Isaan akkamitti Kiristoosiin ilma Daawit jedhu?
Daawit kitaaba Faarfannaa keessatti akkana jedheera: ‘Yihowaan Gooftaa kootiin akkana jedheera: “Mirga koo taaʼi,
hamma ani diinota kee ejjeta miilla kee siif godhutti.”’
Maarree Daawit Gooftaa jedhee erga isa waamee, akkamitti ilma isaa taʼa?”
Achiis utuma namoonni sun hundi isa dhagaʼanii barattoota isaatiin akkana jedhe:
“Barsiisota seeraa irraa of eegaa; isaan uffata dhedheeraa uffatanii naannaʼuu fi iddoo gabaatti nagaa gaafatamuu jaallatu; mana sagadaa keessatti fuuldura taaʼuu, afeerraa irbaataa irrattis bakka filatamaa taaʼuu jaallatu;
mana dubartoota abbaan manaa irraa duʼee saamanii onsu; argisiifachuufis kadhannaa isaanii dheeressu. Kanaaf, murtii cimaatu isaan eeggata.”
Yeroo kanatti, namoonni kuma hedduutti lakkaaʼaman hamma wal irra ejjetanitti walitti qabaman; Yesuusis jalqaba barattoota isaatiin akkana jedhe: “Raacitii Fariisotaa, jechuunis fakkeessaa irraa of eeggadhaa.
Haa taʼu malee, wanti of eeggannoodhaan dhokfamee utuu hin mulʼifamin, wanti iccitii taʼee utuu hin beekamin hafu tokko illee hin jiru.
Kanaaf, wanti isin dukkana keessatti dubbattan ifa keessatti ni dhagaʼama; wanti gola keessatti hasaastanis bantii manaa irratti ni lallabama.
Kana malees, michoota ko ani isiniin nan jedha, warra foon ajjeesuudhaan alatti sana caalaa homaa gochuu hin dandeenye hin sodaatinaa.
Ani garuu isa sodaachuu qabdan isinitti nan argisiisa: isa erga ajjeesee booda Gahaannam keessatti darbachuuf aangoo qabu Sana sodaadhaa. Eeyyee, ani isinitti nan hima; Isa sodaadhaa.
Dimbiixonni shan saantima gatii xinnoo qabdu lamatti ni gurguramu mitii? Taʼus, isaan keessaa tokko illee Waaqayyo duratti hin dagatamtu.
Isin garuu rifeensi mataa keessanii tokko illee utuu hin hafin lakkaaʼameera. Hin sodaatinaa; isin dimbiixota hedduu caalaa gatii guddaa qabdu.
“Ani isinitti nan hima, nama namoota duratti dhugaa anaaf baʼu hundumaatiif, Ilmi namaa immoo maleekota Waaqayyoo duratti dhugaa isaaf baʼa.
Namni namoota duratti na ganu hundi garuu, maleekota Waaqayyoo duratti ni ganama.
Namni Ilma namaa irratti dubbii hamaa dubbatu hundi dhiifama ni argata; namni hafuura qulqulluu arrabsu garuu dhiifama hin argatu.
Yeroo walgaʼii uummataa duratti, akkasumas abbootii taayitaa mootummaa fi warra aangoo qaban duratti isin dhiheessan akkamitti yookiin maal jennee falmanna yookiin maal jenna jettanii hin yaaddaʼinaa;
sababiin isaas, hafuurri qulqulluun saʼaatii sanatti wantoota dubbachuu qabdan isin barsiisa.”
Sana booda uummata sana gidduudhaa namichi tokko, “Barsiisaa, obboleessi koo dhaala keenya akka anaaf hiru itti naa himi” jedheen.
Yesuusis, “Namicha nana, isin lamaan gidduutti ani abbaa seeraa akkan taʼu yookiin dhaala akkan hiru eenyutu na muude?” jedheen.
Achiis, “Of eeggadhaa, namni tokko qabeenya hedduu yoo qabaate illee jireenyi isaa wantoota inni qabu irratti kan hundaaʼe waan hin taaneef sassata hundumaa irraa of eegaa” isaaniin jedhe.
Sana booda akkana jedhee fakkeenya tokko isaanitti hime: “Lafti namicha sooressa tokkoo oomisha guddaa isaaf kenne.
Kanaaf, ‘Midhaan koo bakkan itti galfadhu waan hin qabneef maal gochuu naa wayya?’ jedhee garaa isaatti yaaduu jalqabe.
Achiis akkana jedhe: ‘Kaʼeen akkana godha: Gootaraa koo hunda diigeen, gootaraa guguddaa ijaara; midhaan koo hundumaa fi miʼa koo hundumaas achitti nan naqadha;
ofii kootiinis, “Ati, wantoota gaggaarii hedduu waggaa baayʼeedhaaf si gaʼu qabda; egaa dhimma hin qabaatin, taaʼi, nyaadhu, dhugi, gammadis!” nan jedha.’
Waaqayyo garuu, ‘Gowwaa nana, halkanuma kana lubbuu kee si irraa fudhachuu barbaadu. Egaa wantoonni ati walitti qabatte sun eenyuuf taʼu ree?’ jedheen.
Namni ofii isaatiif qabeenya kuufatu, Waaqayyo duratti garuu badhaadhaa hin taane dhumni isaa akkanuma taʼa.”
Achiis barattoota isaatiin akkana jedhe: “Kanaaf isinitti nan hima, waaʼee jireenya keessanii maal nyaanna yookiin waaʼee dhaqna keessanii maal uffanna jettanii yaaddaʼuu keessan dhiisaa.
Sababiin isaas jireenyi nyaata caalaa, dhaqnis uffata caalaa gatii guddaa qaba.
Mee arraagessota ilaalaa: Isaan sanyii hin facaasan, hin haamanis; gootaraa yookiin mana kuusaa hin qaban; garuu Waaqayyo isaan ni soora. Maarree isin immoo allaattota irra hin caaltanii?
Isin keessaa namni yaaddaʼee umurii isaa irratti dhundhuma tokko dabaluu dandaʼu jiraa?
Kanaaf, isin waan xinnoo akkanaa illee gochuu erga hin dandeenyee, wantoota kaaniif maaliif yaaddoftu ree?
Abaaboowwan akkamitti akka guddatan ilaalaa: Isaan hin dhamaʼan, hin foʼanis; garuu ani isiniin nan jedha, Solomoon inni ulfina hamma sana qabu illee, isaan keessaa hamma ishii tokkoo hin miidhagne.
Waaqayyo biqiltoota bakkee warra harʼa argamanii bor gara ibiddaatti gataman akkanatti uffisa erga taʼee, isin namoota amantii xinnoo qabdan nana, isinitti immoo kana caalaa hin uffisuu ree!
Kanaaf, waan nyaattanii fi waan dhugdaniif akka malee hin yaadinaa, akkasumas hin yaaddaʼinaa;
saboonni addunyaas wantoota kana hunda argachuuf hawwii guddaa qabu; haa taʼu malee Abbaan keessan wantoonni kun hundi akka isin barbaachisan beeka.
Isin garuu hundumaa dura Mootummicha barbaadaa; wantoonni kun isiniif ni dabalamu.
“Isin tuuta xinnoo nana, Abbaan keessan Mootummaa isiniif kennuu waan jaallateef hin sodaatinaa.
Qabeenya keessan gurguraatii hiyyeeyyiidhaaf kennaa. Boorsaa qarshii hin moofofne, jechuunis qabeenya hin dhumne, bakka hattuun bira hin geenyee fi bakka biliin hin nyaanne samii irratti qabaadhaa.
Sababiin isaas bakka qabeenyi keessan jiru, garaan keessanis achuma ni taʼa.
“Uffata keessan uffadhaa qophaaʼaa; ibsaa keessanis ibsaa;
akkuma namoota hanga Gooftaan isaanii bakka cidhaatii deebiʼutti eeganii fi yommuu inni dhufee balbala rurrukutu battaluma sanatti isaaf banan sanaa taʼaa.
Garboonni yommuu gooftaan isaanii dhufu utuu dammaqanii eeganii isaan argatu gammadoo dha! Dhuguman isiniin jedha, inni erga marxifatee booda, maaddiitti akka dhihaatan godhee isaan bira dhaabatee isaan keessummeessa.
Inni halkan keessaa kutaa isa lammaffaattis taʼe, kutaa isa sadaffaatti dhufee dammaqoo taʼanii yoo isaan argate isaan gammadoo dha!
Garuu wanta kana hubadhaa: Abbaan manaa tokko hattuun saʼaatii meeqatti akka dhufu utuu beekee, manni isaa cabsamee akka saamamu hin godhu ture.
Isinis Ilmi namaa saʼaatii isin ni dhufa jettanii hin yaadnetti waan dhufuuf qophaaʼoo taʼaa eegaa.”
Yeroo kanatti Pheexiros, “Yaa Gooftaa, ati fakkeenya kana nu qofatti moo namoota hundatti dubbachaa jirta?” jedhe.
Gooftaanis akkana jedhe: “Bulchaan amanamaa fi ogeessi, gooftaan isaa yeroo sirrii taʼetti nyaata gaʼaa akka isaaniif kennu tajaajiltoota isaa irratti muude dhuguma eenyu?
Garbichi gooftaan isaa dhufee utuu inni akkana godhuu isa argu sun gammadaa dha!
Dhuguman isiniin jedha, inni qabeenya isaa hundumaa irratti isa muuda.
Haa taʼu malee garbichi sun garaa isaatti, ‘Gooftaan koo dafee hin dhufu’ jedhee yaaduudhaan, hojjettoota dhiirotaa fi dubartoota taʼan reebuu, akkasumas nyaachuu, dhuguu fi machaaʼuu yoo jalqabe,
gooftaan garbicha sanaa guyyaa inni hin eegnee fi saʼaatii inni hin beeknetti dhufee adaba guddaa isa adaba; qooda isaas warra amanamoo hin taanee wajjin godha.
Kana malees, garbichi fedhii gooftaa isaa hubatee qophaaʼaa hin taane yookiin wanta inni isa gaafatu hin hojjenne siʼa baayʼee garafama.
Garbichi utuu hin hubatin wanta isa garafsiisu hojjetu garuu muraasa garafama. Nama baayʼeen itti kenname hunda irraa baayʼeetu barbaadama; nama itti gaafatamummaa hedduun kennameef irraas baayʼeetu barbaadama.
“Ani lafa irratti ibidda qabsiisuufan dhufe; maarree ammuma iyyuu qabsiifameera erga taʼee kana caalaa maalan barbaada?
Ani cuuphaan cuuphamu tokko qaba, hamma inni raawwatamuttis baayʼee nan dhiphadha!
Ani lafa irratti nagaa fiduuf waanan dhufe isinitti fakkaataa? Lakki, ani isinitti nan hima, qoqqooduufan dhufe.
Ammaa jalqabee namoonni wal qoqqoodan shan mana tokko keessa jiraatu; sadan isaanii lamaan isaanii irratti, lamaan isaaniis sadan isaanii irratti kaʼu.
Abbaan ilma irratti, ilmi abbaa irratti, haati intala irratti, intalli haadha irratti, amaatiin haadha manaa ilmaa irratti, haati manaa ilmaas amaatii irratti kaʼanii wal qoqqoodu.”
Sana booda Yesuus namoota sanaan akkana jedhe: “Yommuu duumessi karaa dhihaa dhufu argitanii yeruma sana, ‘Bokkaa cimaan dhufaa jira’ jettu; akkuma jettanis ni taʼa.
Yommuu qilleensi kibbaa qilleensaʼu argitaniis, ‘Hoʼa cimaa ni taʼa’ jettu; akkuma jettanis ni taʼa.
Fakkeessitoota nana, isin bifa lafaa fi samii ilaaltanii hubachuu dandeessu; maarree yeroo adda taʼe kana qortanii maaliif hubachuu dadhabdan?
Wanta qajeelaa taʼe isinumti ofuma keessanii maaliif hin murteessitan?
Fakkeenyaaf, nama si himatee wajjin gara abbaa seeraa tokkotti utuu deemaa jirtuu, wal dhabiinsa nama si himate sanaa wajjin qabdaniif furmaata kenni; taʼuu baannaan, namni si himate sun abbaa seeraa duratti si dhiheessa, abbaan seeraa sun immoo waardiyyaa mana murtii sanatti si kenna, waardiyyaan sun immoo mana hidhaatti si galcha.
Dhuguman sitti hima, saantima ishii dhumaa kaffaltee hanga fixxutti matumaa achii hin baatu.”
Achiis Yesuus, yeroo hunda utuu abdii hin kutatin kadhachuun barbaachisaa taʼuu isaa ilaalchisee fakkeenya tokko isaanitti himuu jalqabe;
akkana jedhe: “Magaalaa tokko keessa abbaan seeraa Waaqayyoon hin sodaannee fi namaaf ulfina hin kennine tokko jira ture.
Dubartiin abbaan manaa irraa duʼee fi yeroo hunda gara isaa dhaqxee, ‘Anaa fi nama anaa wajjin falmu gidduutti murtii sirrii naa kenni’ jettu tokkos magaalaa sana keessa jirti turte.
Innis yeroo muraasaaf kana gochuuf tole hin jenne; booda garuu akkana ofiin jedhe: ‘Ani Waaqayyoon kan hin sodaanne yookiin nama kamiif iyyuu ulfina kan hin kennine yoon taʼe illee,
dubartiin abbaan manaa irraa duʼe kun yeroo hunda dhuftee waan na rakkistuuf, akka ishiin dhuftee taaʼuu fi kaʼuu na hin dhowwineef murtii sirrii akka ishiin argattu nan godha.’”
Achiis Gooftaan akkana jedhe: “Abbaan seeraa kun jalʼaa yoo taʼe illee maal akka jedhe hubadhaa!
Maarree, Waaqayyo warri inni isaaniif obsu, jechuunis warri isaaf filatamanii fi halkanii fi guyyaa isatti iyyatan murtii sirrii akka argatan hin godhuu?
Ani isinitti nan hima, dafee murtii sirrii akka argatan godha. Haa taʼu malee, Ilmi namaa yommuu dhufu, dhuguma lafa irratti amantii akkanaa ni argataa laata?”
Namoota qajeelummaa ofii isaaniitti amanamanii fi warra kaan garuu tuffatan tokko tokkottis fakkeenya kana isaanitti dubbate:
“Namoonni lama kadhannaadhaaf gara mana qulqullummaa dhaqan; inni tokko Fariisii, inni tokko immoo nama qaraxa sassaabu ture.
Fariisichis dhaabatee garaa isaatti akkana jedhee kadhachuu jalqabe: ‘Yaa Waaqayyo, ani akka namoota kaanii, jechuunis akka saamtotaa, akka jalʼootaa, akka ejjitootaa yookiin keessumaa immoo akka nama qaraxa sassaabu kanaa waan hin taaneef sin galateeffadha.
Torbanitti siʼa lama nan sooma; waanan argadhu hunda keessaas harka kudhan keessaa harka tokko nan kenna.’
Inni qaraxa sassaabu garuu fagoo kan dhaabate siʼa taʼu, gara samii ilaaluuf illee ija hin jabaanne; kanaa mannaa qoma isaa rurrukutaa, ‘Yaa Waaqayyo, ani cubbamaa dha garaa naa laafi’ jedhe.
Ani isinitti nan hima, namichi kun Fariisicha caalaa qajeelaa taʼee gara mana isaatti deebiʼe. Sababiin isaas namni ol ol of qabu hundi ni salphifama; namni gad of qabu hundi garuu ol ol qabama.”
Yeroo kanatti Yesuus harka isaatiin akka isaan qaqqabuuf namoonni daaʼimman gara isaatti fidan; barattoonni isaa garuu yommuu kana argan isaanitti dheekkamuu jalqaban.
Haa taʼu malee, Yesuus daaʼimman sana ofitti waamee akkana jedhe: “Mootummaan Waaqayyoo warra akkanaatiif waan taʼeef, ijoollee xixinnoon gara koo haa dhufan, isaan dhowwuuf hin yaalinaa.
Dhuguman isiniin jedha, namni Mootummaa Waaqayyoo akka mucaa xinnoo tokkootti hin simanne hundi matumaa itti hin galu.”
Geggeessitoota Yihudootaa keessaa tokko, “Yaa Barsiisaa gaarii, jireenya bara baraa dhaaluuf maal gochuun qaba?” jedhee isa gaafate.
Yesuusis akkana jedheen: “Maaliif gaarii naan jetta? Waaqayyo tokkicha malee gaariin hin jiru.
Ajajawwan, ‘Hin ejjin, hin ajjeesin, hin hatin, sobaan ragaa hin baʼin, abbaa keetii fi haadha keetiif ulfina kenni’ jedhan beekta.”
Namichis, “Wantoota kana hunda ijoollummaa kootii jalqabee eegeera” jedheen.
Yesuusis erga kana dhagaʼee booda, “Amma iyyuu wanta tokkotu si hafa: Wanta qabdu hunda gurgurii qarshii isaa hiyyeeyyiidhaaf hiri, samii irrattis qabeenya guddaa ni argatta; sana booda kottuu duuka buutuu koo taʼi” jedheen.
Innis yommuu kana dhagaʼu, baayʼee sooressa waan tureef akka malee gadde.
Yesuusis namicha ilaalee akkana jedhe: “Namoota qarshii qabaniif Mootummaa Waaqayyootti galuun akkam rakkisaa dha!
Namni sooressi Mootummaa Waaqayyootti galuu mannaa, gaalli qaawwa lilmoo keessa hulluuquutu salphata.”
Warri kana dhagaʼanis, “Eenyutu fayyuu dandaʼa ree?” jedhan.
Innis, “Wanti namootaaf hin dandaʼamne, Waaqayyoof ni dandaʼama” jedhe.
Pheexiros garuu, “Kunoo, nuti wanta qabnu dhiisnee si duukaa buuneerra” jedhe.
Innis akkana isaaniin jedhe: “Dhuguman isiniin jedha, namni Mootummaa Waaqayyootiif jedhee, mana yookiin haadha manaa yookiin obboloota yookiin warra yookiin ijoollee dhiise,
yeroo ammaatti kana caalaa dachaa hedduu hin arganne, sirna dhufu keessatti immoo jireenya bara baraa hin arganne hin jiru.”
Achiis warra Kudha Lamaan kophaatti baasee akkana isaaniin jedhe: “Amma gara Yerusaalemitti ol baʼaa jirra; wanti raajonni Ilma namaa ilaalchisee barreessan hundi ni raawwatama.
Fakkeenyaaf, harka namoota Yihudoota hin taanetti dabarfamee kennama, itti qoosama, rakkinni irra gaʼa, akkasumas itti tufama.
Erga isa garafanii booda isa ajjeesu; inni garuu guyyaa sadaffaatti duʼaa ni kaʼa.”
Haa taʼu malee, isaan wanta kana hunda keessaa tokko illee hin hubanne; hiikni isaaniis isaan duraa dhokfamee ture. Wantoonni dubbatamaa turanis isaaniif hin galle.
Yommuu Yesuus gara Yerikootti dhihaatu, namni qaro dhabeessa taʼe tokko karaa qarqara taaʼee kadhata ture.
Innis namoonni hedduun achiin darbaa akka jiran waan dhagaʼeef, maaltu taʼaa akka jiru gaafachuu jalqabe.
Isaanis, “Yesuus nama Naazireet sanatu darbaa jira!” jedhanii itti himan.
Yeroo kanatti, “Yaa Yesuus Ilma Daawit, garaa naa laafi!” jedhee iyye.
Warri fuuldura deemaa jiranis akka inni callisu itti himuudhaan, isatti dheekkamuu jalqaban; inni garuu, “Yaa Ilma Daawit, garaa naa laafi!” jedhee ittuma caalchisee iyyuu isaa itti fufe.
Achiis Yesuus dhaabatee, namicha gara isaatti akka fidan ajaje. Namichi erga isa bira gaʼee boodas, Yesuus akkana jedhee isa gaafate:
“Maal akkan siif godhu barbaadda?” Innis, “Yaa Gooftaa, agartuun koo akka anaaf deebiʼu godhi” jedhe.
Kanaaf Yesuus, “Agartuun kee siif haa deebiʼu; amantiin kee si fayyiseera” jedheen.
Battaluma sanattis agartuun isaa isaaf deebiʼe, innis Waaqayyoon galateeffachaa isa duukaa buʼuu jalqabe. Namoonni sun hundis yommuu kana argan Waaqayyoon galateeffatan.
Kanaaf namoonni sun hundi kaʼanii Yesuusiin gara Philaaxositti geessan.
Achiis, “Namichi kun utuu saba keenya karaa irraa jalʼisuu, Qeesaariif gibira akka hin kaffalle utuu dhowwuu fi inni mataan isaa Kiristoos mooticha akka taʼe utuu dubbatuu isa arganne” jedhanii isa himachuu jalqaban.
Yeroo kanatti Philaaxos, “Ati Mootii Yihudootaa tii?” jedhee isa gaafate. Innis, “Atumti iyyuu dubbachaa jirta” jedhee deebiseef.
Philaaxosis dura buutota lubootaa fi namoota sanaan, “Ani namicha kana irratti yakka tokko illee hin arganne” jedhe.
Isaan garuu, “Inni, guutummaa Yihudaa keessatti, Galiilaadhaa jalqabee hanga asiitti barsiisee namoota kakaasaa jira” jedhanii dubbachuu isaanii itti fufan.
Philaaxos yommuu kana dhagaʼu, inni nama Galiilaa taʼuu isaa gaafate.
Nama bulchiinsa Heroodis keessa jiraatu taʼuu isaa erga mirkaneeffatee boodas, gara Heroodis isa yeroo sana Yerusaalem keessa turetti isa erge.
Heroodis Yesuusiin yommuu argu baayʼee gammade. Sababiin isaas inni waaʼee isaa wanta hedduu waan dhagaʼeef, yeroo dheeraadhaaf Yesuusiin arguu barbaada ture; yommuu inni dinqiiwwan tokko tokko hojjetus arguuf hawwaa ture.
Kanaaf, gaaffiiwwan hedduu isa gaafachuu jalqabe; Yesuus garuu deebii tokko illee isaaf hin kennine.
Dura buutonni lubootaa fi barsiisonni seeraa garuu, achuma dhaabatanii cimsanii isa himachuu isaanii itti fufan.
Achiis Heroodis loltoota isaa wajjin taʼee isa salphise; uffata bareedaa itti uffisee erga isatti qoosee booda deebisee gara Philaaxositti isa erge.
Heroodisii fi Philaaxos sana dura diinota walii kan turan taʼus, guyyaa sanatti michoota walii taʼan.
Achiis Philaaxos dura buutota lubootaa, bulchitootaa fi namoota walitti waamee
akkana isaaniin jedhe: “Isin namichi kun namoota fincilaaf kakaasaa jira jettanii natti fiddaniittu. Ani garuu isin duratti isa qoree, himata isin nama kana irratti dhiheessitaniif wanta buʼuura taʼu tokko illee hin arganne.
Heroodisis homaa waan isa irratti hin arganneef gara keenyatti deebisee isa ergeera; namni kun wanta isa ajjeesisu tokko illee hin hojjenne.
Kanaaf, adabeen isa gadhiisa.”
Namoonni sun hundi garuu, “Namicha kana ajjeesi, Barbaaniin nuu gadhiisi” jedhanii iyyan.
(Barbaan mana hidhaa kan gale, namoota mootummaa irratti kaʼan waan gargaaree fi nama waan ajjeeseef ture.)
Philaaxos Yesuusiin gadhiisuu waan barbaadeef, ammas sagalee isaa ol fuudhee namoota sanatti dubbate.
Isaan garuu, “Isa fannisi! Isa fannisi!” jedhanii iyyuu jalqaban.
Innis yeroo sadaffaadhaaf, “Maaliif? Namichi kun balleessaa maalii hojjete? Ani wanta isa ajjeesisu tokko illee isa irratti hin arganne; kanaaf, adabeen isa gadhiisa” isaaniin jedhe.
Isaan garuu sagalee isaanii ol fuudhanii akka ajjeefamu cimsanii gaafatan; innis iyya isaaniitiif ni moʼame.
Kanaaf, Philaaxos wanti isaan gaafatan akka raawwatamu murteesse.
Namicha isaan gaafatan, jechuunis nama namoota mootummaa irratti kakaasuu fi sababii ajjeechaatiin mana hidhaa gale sana gadhiisee, Yesuusiin garuu wanta barbaadan akka irratti raawwatan dabarsee isaanitti kenne.
Utuu Yesuusiin fuudhanii deemaa jiraniis, namni biyya Qareenaa Simoon jedhamu tokko baadiyyaadhaa utuu dhufuu qabanii muka dhiphinaa sana baatee Yesuus duubaan akka deemu godhan.
Yeroo kanatti dubartoota gaddaan qoma isaanii rurrukutanii fi wayyoo wayyoo isaaf jedhan dabalatee, namoonni hedduun isa duukaa buʼaa turan.
Yesuusis dubartoota kanatti garagalee akkana jedhe: “Yaa intaloota Yerusaalem, anaaf booʼuu dhiisaatii, ofii keessanii fi ijoollee keessaniif booʼaa;
sababiin isaas yeroon namoonni, ‘Dubartoonni dhabduu taʼan, kan daʼanii hin beekne fi kan hoosisanii hin beekne gammadoo dha’ itti jedhan ni dhufa.
Yeroo sanatti isaan gaarotaan, ‘Nu irratti kufaa!’ tullootaanis ‘Nu dhoksaa!’ jechuu jalqabu.
Yeroo mukti jiidhaa taʼee jirutti wantoota kana yoo godhan, yeroo mukti gogutti immoo maaltu taʼa laata?”
Namoonni yakkamtoota taʼan lamas isaa wajjin ajjeefamuuf geeffamaa turan.
Yeroo bakka Buqqee Mataa jedhamu gaʼanittis achitti yakkamtoota sanaa wajjin muka irratti isa fannisan; yakkamtoonni sunis inni tokko karaa mirgaa, inni tokko immoo karaa bitaa fannifamanii turan.
Yesuus garuu, “Yaa Abbaa, isaan wanta gochaa jiran waan hin beekneef dhiifama godhiif” jedha ture. Kana malees, uffata isaa hirachuuf carraa buufatan.
Namoonnis dhaabatanii ilaalu turan. Bulchitoonni garuu, “Warra kaan oolcheera; inni Kiristoos Waaqayyoo Isa Filatamaa yoo taʼe mee of haa oolchu” jedhanii qoosu turan.
Loltoonni illee isatti qoosan, dhufanii daadhii wayinii dhangaggaaʼaa isaaf kennanii,
“Ati Mootii Yihudootaa yoo taate of oolchi” jedhan.
Mataa isaa olittis barreeffamni, “Kun Mootii Yihudootaa ti” jedhu jira ture.
Achiis yakkamtoota achitti fannifaman keessaa inni tokko, “Ati Kiristoos mitii? Mee ofii kees nuunis oolchi!” jedhee isa arrabsuu jalqabe.
Inni tokko garuu akkana jedhee isatti dheekkame: “Murtiin isa irratti dabarfame si irrattis dabarfamee utuu jiruu Waaqayyoon illee hin sodaattuu?
Adabni nuuf kenname sirrii dha, nuti wanta hojjenneef gatii keenya argachaa jirra; namichi kun garuu balleessaa tokko illee hin hojjenne.”
Achiis, “Yaa Yesuus, yommuu gara Mootummaa keetti dhuftu na yaadadhu” jedhe.
Yesuusis, “Ani dhuguman sitti hima harʼa, anaa wajjin Jannata keessa taata” jedheen.
Yeroon isaa gara saʼaatii jaʼaa taʼus, hanga saʼaatii sagaliitti guutummaan lafaa ni dukkanaaʼe;
kunis kan taʼe ifni aduu waan badeef ture; achiis golgaan mana qulqullummaa qixxalamaanitti tarsaʼe.
Yesuusis sagalee guddaadhaan iyyee, “Yaa Abbaa, ani hafuura koo imaanaadhaan harka keetti nan kennadha” jedhe. Erga kana jedhee boodas ni duʼe.
Ajajaan dhibbaas wanta taʼe kana yommuu argu, “Dhuguma iyyuu namichi kun qajeelaa ture” jedhee Waaqayyoof ulfina kennuu jalqabe.
Namoonni kana ilaaluuf achitti walitti qabamanii turan hundi, wanta taʼe yommuu argan, gaddaan qoma isaanii rurrukutaa gara mana isaaniitti deebiʼan.
Namoonni akka gaariitti isa beekan hundis fagaatanii dhaabatu turan. Dubartoonni Galiilaadhaa jalqabee isaa wajjin deemaa turanis achi dhaabatanii wantoota kana ilaalu turan.
Yeroo kanatti namni miseensa Mana Marii Yihudootaa taʼee fi Yoseef jedhamu tokko jira ture; inni nama gaarii fi qajeelaa ture.
(Namichi kun haxxummaa fi gocha isaaniitti walii galee isaan hin deggeru ture.) Inni nama Armaatiyaa ishii magaalaa Yihudaa taate keessaa dhufee fi Mootummaa Waaqayyoo eeggatu ture.
Namni kun Philaaxos duratti dhihaatee reeffi Yesuus akka isaaf kennamu gaafate.
Reeffa isaas muka irraa buusee uffata quncee talbaa irraa hojjetameen kafanee, awwaala kattaa keessatti qopheeffamee fi namni keessatti awwaalamee hin beekne keessa kaaʼe.
Yeroon isaa guyyaa Qophii siʼa taʼu, Sanbatnis jalqabuuf jedha ture.
Dubartoonni warri Galiilaadhaa jalqabee isaa wajjin dhufanis duukaa buʼanii reeffi isaa awwaalicha keessa akkamitti akka kaaʼame ilaalan;
achiis urgooftuu fi dibata urgaaʼu qopheessuuf deebiʼanii deeman. Haa taʼu malee, akka seerichi ajajutti guyyaa Sanbataa ni boqotan.
Guyyaa Sanbataa tokko Yesuus maasii midhaanii keessa utuu darbaa jiruu, barattoonni isaa asheeta ciratanii harka isaaniitiin sukkuumanii nyaatu turan.
Yeroo kanatti Fariisonni tokko tokko, “Isin wanta guyyaa Sanbataatti seeraan dhorkame maaliif hojjettu?” jedhan.
Inni garuu deebisee akkana isaaniin jedhe: “Daawit, innii fi namoonni isaa wajjin turan yeroo beelaʼan maal akka godhe matumaa hin dubbisnee?
Inni mana Waaqayyoo keessa seenee, daabboo Waaqayyo duratti dhihaatu isa luboota qofa malee eenyu illee akka nyaatu hin heyyamamne fuudhee akka nyaatee fi namoota isaa wajjin turaniifis akka kenne hin dubbisnee?”
Achiis, “Ilmi namaa Gooftaa Sanbataa ti” isaaniin jedhe.
Guyyaa Sanbataa kan biraattis gara mana sagadaa seenee barsiisuu jalqabe. Namni harki isaa mirgaa lamshaaʼe tokko achi jira ture.
Barsiisonni seeraa fi Fariisonni karaa itti isa himatan argachuuf Yesuus guyyaa Sanbataatti akka fayyisuu fi akka hin fayyisne xiyyeeffannaadhaan isa hordofu turan.
Inni garuu yaada isaanii kana hubatee, namicha harki isaa lamshaaʼe sanaan, “Kaʼiitii gidduu dhaabadhu” jedheen. Namichis kaʼee gidduu dhaabate.
Achiis Yesuus, “Mee waan tokkon isin gaafadha, Guyyaa Sanbataatti wanta gaarii gochuu moo wanta hamaa gochuu, lubbuu fayyisuu moo ajjeesuutu heyyamama?” isaaniin jedhe.
Naannaʼee hunda isaanii erga ilaalee booda namichaan, “Harka kee diriirsi” jedhe. Namichis harka isaa ni diriirse, harki isaas ni fayye.
Isaan garuu baayʼee aaranii maal isa gochuu akka dandaʼan waliin mariʼachuu jalqaban.
Tibba sana gaaf tokko Yesuus kadhachuuf gara gaaraatti ol baʼee, halkan guutuu Waaqayyoon kadhachaa bule.
Yommuu bariʼus, barattoota isaa ofitti waamee isaan keessaa namoota 12 filatee “Ergamoota” jedhee moggaase; isaanis kanneen kanatti aansanii jirani dha:
Simoon isa inni Pheexiros jedhee moggaasee fi obboleessa isaa Indiriyaas, Yaaqoob, Yohaannis, Filiphoos, Bartolomewos,
Maatewos, Toomaas, Yaaqoob ilma Alfewoos, Simoon “isa hinaafticha” jedhamu,
Yihudaa ilma Yaaqoobii fi Yihudaa Asqorotuu isa gantuu taʼe.
Sana booda isaanii wajjin gad buʼee lafa diriiraa irra dhaabate; yeroo kanatti barattoonni isaa hedduunii fi namoonni guutummaa biyya Yihudaa fi Yerusaalemii, akkasumas naannoo qarqara galaanaa Xiiroosii fi Siidoonii isa dhaggeeffachuu fi dhukkuba isaanii irraa fayyuuf dhufan hedduun achi turan.
Warri hafuurota xuraaʼoodhaan dhiphatan illee ni fayyu turan.
Humni isa keessaa baʼee hunda isaanii fayyisaa waan tureef, namoonni hundi isa tuquu barbaadu turan.
Yesuus gara barattoota isaa ilaalaa akkana jechuu jalqabe: “Isin warri hiyyeeyyii taatan gammadoo dha; sababiin isaas Mootummaan Waaqayyoo kan keessani.
“Isin warri amma beeloftan gammadoo dha; sababiin isaas booda ni quuftu. “Isin warri amma boossan gammadoo dha; sababiin isaas booda ni kolfitu.
“Yommuu namoonni sababii Ilma namaatiif isin jibban, yommuu of gidduudhaa isin baasan, yommuu isin arrabsanii fi yommuu hamoota akka taatan godhanii maqaa keessan balleessan gammadaa.
Badhaasni isin samii irratti argattan guddaa waan taʼeef, guyyaa sanatti gammadaa ililchaas; sababiin isaas abbootiin isaanii iyyuu raajota irratti wantuma akkanaa raawwatu turan.
“Isin warra sooreyyii taataniif garuu wayyoo; sababiin isaas isin jajjabina keessan ammuma guutummaatti argattaniittu.
“Isin warra amma quuftaniif wayyoo; sababiin isaas booda ni beeloftu. “Isin warra amma kolfitaniif wayyoo; sababiin isaas booda ni gadditu, ni boossus.
“Yommuu namoonni hundi waaʼee keessan wanta gaarii dubbatan isiniif wayyoo; sababiin isaas abbootiin isaanii raajota sobaatiif akkanuma godhanii turan.
“Warri amma dhaggeeffachaa jirtan garuu ani isiniin nan jedha: Diinota keessan jaallachuu fi warra isin jibbaniif gaarii gochuu keessan itti fufaa;
warra isin abaaran eebbisuu fi warra isin arrabsaniif kadhachuu keessan itti fufaa.
Nama maddii kee isa tokko kabaluuf maddii kee isa kan biraas itti qabi; nama uffata kee isa irratti uffattu fudhatuuf, uffata kee isa jalatti uffattu hin dhowwatin.
Nama si kadhatu hundumaaf kenni; namni qabeenya kee si jalaa fudhatus akka sii deebisu hin gaafatin.
“Kana malees, wanta namoonni akka isiniif godhan barbaaddan, isinis akkanuma isaaniif godhaa.
“Isin, warra isin jaallatan qofa yoo jaallattan galata maalii argattu? Cubbamoonni illee warra isaan jaallatan ni jaallatu.
Warra wanta gaarii isinii godhaniif qofa wanta gaarii yoo gootan galata maalii argattu? Cubbamoonni illee akkanuma ni godhu.
Warra nuuf deebisu jettanii abdattaniif yoo liqeessitan galata maalii argattu? Cubbamoonni illee, cubbamoota wanta liqeeffatan hunda nuu deebisu jedhanii abdataniif ni liqeessu.
Kanaa mannaa, diinota keessan jaalladhaa, wanta gaarii godhaa, deebisnee arganna jettanii utuu hin abdatin liqeessaa; kana yoo gootan badhaasni keessan guddaa taʼa, ilmaan Isa Hundaa Oliis ni taatu; inni warra hin galateeffannee fi hamootaaf illee gaarii dha.
Akkuma Abbaan keessan gara laafessa taʼe, isinis gara laafeyyii taʼaa.
“Kana malees, namootatti murteessuu dhiisaa, matumaa isinitti hin murteeffamu; namoota yakkuu dhiisaa, matumaa hin yakkamtan. Dhiifama godhaa, dhiifamni isiniif ni godhama.
Kennaa, namoonnis isiniif ni kennu. Isaanis safartuu gaarii gad dhiibamee, sochoofamee irraa dhangalaʼuun safaranii kaasuu keessanitti isiniif kennu. Safartuu isin namaaf itti safartanitti, isaanis deebisanii isiniif safaru.”
Achiis akkana jedhee fakkeenya tokko isaanitti hime: “Namni jaamaan jaamaatti karaa argisiisuu dandaʼaa? Lamaanuu boolla keessatti hin kufanii?
Barataan, barsiisaa isaa hin caalu; namni akka gaariitti barate hundi garuu akkuma barsiisaa isaa ni taʼa.
Maarree, jirma ija kee keessa jiru arguu dhiistee, huuba ija obboleessa kee keessa jiru maaliif ilaalta?
Jirma ija kee keessa jiru utuu hin argin akkamitti obboleessa keetiin, ‘Obboleessa ko, huuba ija kee keessa jiru siif nan baasa’ jetta? Fakkeessituu nana! Dura jirma ija kee keessa jiru baasi; achiis huuba ija obboleessa kee keessa jiru baasuuf sirriitti ilaaluu dandeessa.
“Mukti gaariin firii gadhee godhachuu hin dandaʼu; mukti gadheenis firii gaarii godhachuu hin dandaʼu.
Mukti gaariin hundi firii isaatiin beekama. Namoonni qoree irraa ija harbuu yookiin sokorruu irraa wayinii hin funaanan.
Namni gaariin wanta gaarii garaa isaa keessatti kuufate keessaa, wanta gaarii gad baasa; namni hamaanis wanta gadhee kuufate keessaa wanta gadhee gad baasa; sababiin isaas afaan wanta garaa keessa guute dubbata.
“Isin wanta ani jedhu hin raawwattan; maarree maaliif, ‘Yaa Gooftaa, yaa Gooftaa’ naan jettu?
Namni gara koo dhufuu fi dubbii koo dhagaʼee hojii irra oolchu hundi eenyuun akka fakkaatu ani isinitti nan hima:
Inni, nama mana ijaaruuf gad fageessee qotee buʼuura manichaa qarsaa irra kaaʼe fakkaata. Sana booda lolaan dhufee manicha rukute; taʼus manichi akka gaariitti waan ijaarameef isa sochoosuu hin dandeenye.
Karaa gara biraa immoo namni dubbii koo dhagaʼee hojii irra hin oolchine kam iyyuu, nama buʼuura malee biyyoo irratti mana ijaare fakkaata. Lolaan sun manicha ni rukute, manichis yeruma sana ni jige; jigiinsi isaas akka malee hamaa ture.”
Sana booda utuu baayʼee hin turin, Yesuus misiraachoo Mootummaa Waaqayyoo lallabaa fi labsaa magaalaa tokko irraa gara magaalaa kan biraa, ganda tokko irraas gara ganda kan biraa deeme. Warri Kudha Lamaanis isaa wajjin turan;
dubartoonni hafuurota hamoo fi dhukkuba adda addaa irraa fayyan tokko tokkos isaa wajjin turan. Isaanis, Maariyaam Magdalaa ishii jinniiwwan torba keessaa baʼan,
Yoʼaanaa haadha manaa Kuuzaa isa itti gaafatamaa mana Heroodis taʼe, Susaanaa, akkasumas dubartoota kan biraa hedduu warra qabeenya isaaniitiin isaan tajaajilan turan.
Namoonni hedduun, namoota isaa wajjin magaalaa tokkoo gara isa kan biraatti deemaa turanii wajjin yommuu walitti qabaman, Yesuus akkana jedhee fakkeenyaan isaanitti dubbate:
“Namni sanyii facaasu tokko sanyii facaasuu dhaqe. Utuu inni facaasaa jiruus sanyiiwwan tokko tokko karaa qarqara buʼanii dhidhiitaman; simbirroonni samiis sanyiiwwan sana funaannatan.
Tokko tokko immoo dhagaa irra buʼan; erga biqilanii booda jiidha waan hin qabneef ni gogan.
Kaanis qoree gidduu buʼan; qoreen isaanii wajjin guddate sunis isaan hudhe.
Kaan garuu biyyoo gaarii irra buʼan; erga biqilanii boodas firii dachaa 100 godhatan.” Wantoota kana erga dubbatee boodas sagalee isaa ol fuudhee, “Namni gurra dhagaʼu qabu haa dhagaʼu” jedhe.
Haa taʼu malee, barattoonni isaa hiika fakkeenya kanaa isa gaafatan.
Innis akkana jedhe: “Iccitii Mootummaa Waaqayyoo hubachuun isiniif kennameera; warra kaanitti garuu fakkeenyaan itti himama; sababiin isaas, isaan utuma ilaalanii waan hin argineef, utuma dhagaʼanii ergaa isaa waan hin hubanneefi.
Hiikni fakkeenyichaa kana dha: Sanyichi dubbii Waaqayyoo ti.
Warri karaa qarqara buʼan, warra dubbicha dhagaʼani dha; sana booda Diyaabilos dhufee isaan amananii akka hin fayyineef dubbicha garaa isaanii keessaa fudhata.
Warri dhagaa irra buʼan warra yommuu dubbicha dhagaʼan gammachuudhaan fudhatani dha; haa taʼu malee hidda hin qaban. Yeroo muraasaaf kan amanan taʼus, yeroo qorumsaatti garuu ni kufu.
Warri qoree gidduu buʼan warra dubbicha dhagaʼani dha; haa taʼu malee dhiphinaan, soorumaa fi jireenya qananiitiin waan fudhatamaniif guutummaatti ni hudhamu; firiis hin godhatan.
Warri biyyoo gaarii irra buʼan immoo warra garaa qajeelaa fi gaarii taʼe qabani dha; isaan dubbicha erga dhagaʼanii booda fudhatanii garaa isaaniitti qabatanii jabaatanii dhaabachuudhaan firii godhatu.
“Namni ibsaa qabsiisee waa itti haguugu yookiin siree jala kaaʼu hin jiru; kanaa mannaa warri ol seenan ifa sana akka arganiif baattuu ibsaa irra kaaʼa.
Kanaaf, wanti dhokatee utuu hin mulʼatin, wanti of eeggannoodhaan dhokfamee matumaa utuu hin beekamin hafuu fi ifatti hin baane hin jiru.
Egaa akkaataa itti dhaggeeffattaniif xiyyeeffannaa kennaa; sababiin isaas, isa qabuuf dabalataan ni kennama; isa hin qabne irraa garuu wanti inni akka qabu godhee yaadu illee irraa fudhatama.”
Yeroo kanatti haati isaa fi obboloonni isaa gara isaa dhufan; haa taʼu malee, sababii namoota hedduu sanaatiif isatti dhihaachuu hin dandeenye.
Namoonnis, “Haati kee fi obboloonni kee si argachuu barbaadanii ala dhaabachaa jiru” jedhanii itti himan.
Innis deebisee, “Haati koo fi obboloonni koo warra dubbii Waaqayyoo dhagaʼanii hojii irra oolchan kana dha” isaaniin jedhe.
Gaaf tokko innii fi barattoonni isaa bidiruu erga yaabbatanii booda, “Kottaa haroo kana gamatti haa ceenu” isaaniin jedhe. Kanaaf, deemuu jalqaban.
Haa taʼu malee, utuma deemaa jiranii hirribni isa fudhate. Yeroo kanatti obomboleettii hamaan tokko haroo sana irratti waan kaʼeef, bidiruun isaanii bishaaniin guutamuu jalqabe; isaanis balaadhaaf saaxilaman.
Yeroo kanatti barattoonni isaa gara isaa dhaqanii isa dammaqsanii, “Barsiisaa, Barsiisaa, dhumuuf jenna!” jedhan. Yesuusis kaʼee qilleensichaa fi bishaan raafamu sana ifate, qilleensichis ni dhaabate, tasgabbiinis ni taʼe.
Achiis, “Amantiin keessan eessa jira?” isaaniin jedhe. Isaan garuu sodaa guddaa fi dinqisiifannaadhaan, “Kun dhuguma eenyu? Qilleensaa fi bishaan illee ni ajaja; isaanis isaaf ni ajajamu” waliin jedhan.
Achiis qarqara galaanaa naannoo Gergesenoon keessa jiruu fi Galiilaa gamatti argamu gaʼan.
Akkuma Yesuus qarqara galaanichaatti bidiruu irraa buʼeen, namni jinniidhaan qabame tokko magaalaa sana keessaa baʼee gara isaa dhufe. Namni kun yeroo dheeraadhaaf uffata hin uffatu ture; akkasumas mana keessa utuu hin taʼin awwaala gidduu jiraata ture.
Yeroo Yesuusiin argus, iyyee isa duratti kufee sagalee guddaadhaan, “Yaa Yesuus, Ilma Waaqayyo Isa Hundaa Olii, anii fi ati maal wal irraa qabna? Akka ana hin dhiphisne sin kadhadha” jedhe.
(Akkana kan jedhes, Yesuus hafuurri xuraaʼaan sun namicha keessaa akka baʼu waan isa ajajeef ture. Hafuurri xuraaʼaan sun yeroo baayʼee isa qaba; namichis yeroo baayʼee funcaa fi gaadii sibiilaatiin hidhamee kan eegamu taʼus, hidhaa kana ni kukkuta ture; jinniin sunis gara bakka namni hin jirretti isa geessa ture.)
Yesuus, “Maqaan kee eenyu?” jedhee isa gaafate. Innis, jinniiwwan hedduun isatti galanii waan turaniif, “Leegewooni” jedhe.
Jinniiwwan sunis gara qilee akka dhaqan akka isaan hin ajajne irra deddeebiʼanii isa kadhatan.
Yeroo kanatti booyyee hedduun hoomaan tokko gaara irra dheedu turan; hafuuronni hamoon sunis, gara booyyota sanaatti akka galan akka isaaniif heyyamu isa kadhatan; innis isaaniif heyyame.
Jinniiwwan sunis namicha keessaa baʼanii booyyota sanatti galan; hoomaan booyyee sun qarqara hallayyaa sana irraa didichanii haroo sanatti namʼanii liqimfaman.
Tiksitoonni booyyotaa sun garuu wanta taʼe kana yommuu argan, baqatanii deemanii magaalaa fi baadiyyaatti waaʼee kanaa odeessan.
Namoonnis wanta taʼe kana ilaaluu dhufan. Gara Yesuus yommuu dhufanis, namichi jinniiwwan isa keessaa baʼan sun uffata uffatee, sammuun isaa fayyee miilla Yesuus jala taaʼee arganii baayʼee sodaatan.
Namoonni wanta kana arganis, namichi jinniidhaan qabame sun akkamitti akka fayye isaanitti himan.
Kanaaf, namoonni naannoo Gergesenoonii dhufan hedduun baayʼee waan sodaataniif, Yesuus isaan biraa akka deemu isa kadhatan. Innis bidiruu yaabbatee isaan biraa deeme.
Haa taʼu malee, namichi jinniiwwan keessaa baʼan sun isaa wajjin deemuuf cimsee isa kadhate; Yesuus garuu akkana jedhee of biraa isa deebise:
“Gara mana keetti deebiʼiitii, wanta Waaqayyo siif godhe dubbadhu.” Kanaaf, namichi achii deemee, wanta Yesuus isaaf godhe guutummaa magaalattiitti lallabe.
Namoonni sun hundi isa eegaa waan turaniif, Yesuus yommuu deebiʼu gaarummaadhaan isa simatan.
Yeroo kanatti namni Yaayiros jedhamu tokko ni dhufe; namni kun geggeessaa mana sagadaa ture. Innis miilla Yesuus irratti kufee gara mana isaa akka dhufu isa kadhachuu jalqabe,
kana kan godhes, intalli isaa tokkittiin umuriin ishii waggaa 12 taʼe duʼuu jala waan geesseef ture. Yesuus utuu deemaa jiruu namoonni hedduun isa dhiibu turan.
Yeroo kanatti dubartiin dhiigni ishii waggaa 12f dhangalaʼaa ture tokko jirti turte; taʼus eenyu illee ishii fayyisuu hin dandeenye.
Ishiinis duuba isaatiin dhuftee foʼaa fiixee uffata isaa tuqxe; dhiigni ishii inni dhangalaʼus battaluma sanatti ni dhaabate.
Kanaaf Yesuus, “Eenyutu na tuqe?” jedhe. Hundi isaanii “Nu miti” jedhanii yommuu haalanitti, Pheexiros “Barsiisaa, namoonni sitti marsanii si dhiibaa jiru mitii?” jedhe.
Yesuus garuu, “Humni akka na keessaa baʼe waan anatti beekameef, namni tokko na tuqeera” jedhe.
Dubartiin sunis utuu ishii irratti hin beekamin deemuu akka hin dandeenye hubattee sodaadhaan hollachaa dhuftee isa duratti kuftee maaliif akka isa tuqxee fi akkamitti battaluma sanatti akka fayyite namoota sana hunda duratti dubbatte.
Inni garuu, “Intala ko, amantiin kee si fayyiseera. Nagaadhaan dhaqi” jedheen.
Utuu inni dubbachaa jiruus, namni mana geggeessaa mana sagadaa sanaatii ergame tokko dhufee, “Intalli kee duuteetti. Kana booda Barsiisaa hin dhamaasin” jedheen.
Yesuus yeroo kana dhagaʼu, “Amani qofa malee, hin sodaatin intalli kee ni fayyiti” jedhee deebiseef.
Yeroo mana namichaa gaʼus, Pheexiros, Yohaannis, Yaaqoob, abbaa fi haadha intalattii malee eenyu illee akka isaa wajjin ol seenu hin heyyamne.
Yeroo kanatti, namoonni sun hundi ni booʼu, akkasumas gaddaan qoma isaanii rurrukutu turan. Kanaaf Yesuus, “Hin booʼinaa, intalattiin rafaa jirti malee hin duune” jedhe.
Isaanis intalattiin duʼuu ishii waan beekaniif, tuffiidhaan isatti kolfuu jalqaban.
Inni garuu harka intalattii qabee, sagalee isaa guddisee, “Intalo, kaʼi!” jedhe.
Hafuurri ishiis itti deebiʼe, yeruma sanas kaatee dhaabatte; Yesuusis wanta nyaatamu akka ishiidhaaf kennan ajaje.
Yeroo kanatti warri ishii baayʼee gammadanii of wallaalan; inni garuu wanta taʼe kana eenyutti iyyuu akka hin dubbanne isaan ajaje.
Yesuus wantoota kana erga dubbatee booda, gara samii ilaalaa akkana jedhe: “Yaa Abbaa, saʼaatichi gaʼeera. Ilmi kee ulfina akka sii kennuuf, ilma keetiif ulfina kenni;
kunis akkuma ati namoota hunda irratti aangoo isaaf kennite, innis warra ati isaaf kennite hundaaf jireenya bara baraa akka kennuufi.
Jireenya bara baraa argachuu akka dandaʼaniif, si isa Waaqa dhugaa tokkicha taatee fi Yesuus Kiristoos isa ati ergite sana beekuu qabu.
Ani hojii akkan hojjedhu anaaf kennite xumuree, lafa irratti ulfina sii kenneera.
Kanaaf, yaa Abbaa ulfina ani addunyaan uumamuu isaa dura si biratti qabu sanaan, ati of biratti ulfina anaaf kenni.
“Ani namoota ati addunyaa keessaa anaaf kennitetti maqaa kee mulʼiseera. Isaan kan kee turan; ati anaaf isaan kenniteetta; isaanis dubbii kee eeganiiru.
Isaan wanti ati anaaf kennite hundi si biraa akka dhufe amma beekaniiru;
sababiin isaas ani dubbii ati anaaf kennite isaaniif kenneera; isaanis kana fudhataniiru; ani siin bakka buʼee akkan dhufes sirriitti beekaniiru; akkasumas akka ati na ergite amananiiru.
Ani waaʼee isaanii sin kadhadha; kan ani si kadhadhu waaʼee addunyaa utuu hin taʼin, waaʼee warra ati anaaf kennite sanaa ti; sababiin isaas isaan kan kee ti;
wanti kan koo taʼe hundi kan kee ti; wanti kan kee taʼe hundis kan koo ti; anis isaan gidduutti ulfina argadheera.
“Ani gara kee waanan dhufuuf, kana booda addunyaa keessa hin jiraadhu; isaan garuu addunyaa keessa jiraatu. Yaa Abbaa Qulqullu, akkuma nuti tokko taane isaanis tokko akka taʼaniif maqaa kee isa anaaf kennite sanaaf jedhii isaan eegi.
Yeroo ani isaanii wajjin turetti, maqaa kee isa ati anaaf kennite sanaaf jedhee isaan eegaan ture; ani isaan eegeera; wanti Kitaabni Qulqulluun jedhu akka raawwatamuuf, ilma badiisaa sana malee isaan keessaa tokko illee hin badne.
Amma garuu ani gara kee nan dhufa; gammachuun koo isaan keessatti guutuu akka taʼuuf, wantoota kana addunyaa keessatti nan dubbadha.
Ani dubbii kee isaaniif kenneera; taʼus akkuma ani kutaa addunyaa hin taane, isaanis kutaa addunyaa waan hin taaneef addunyaan isaan jibbe.
“Ani isa hamaa sana irraa akka isaan eegduuf malee, addunyaa keessaa akka isaan baastu si hin kadhadhu.
Akkuma ani kutaa addunyaa hin taane, isaanis kutaa addunyaa miti.
Dhugaa sanaan isaan qulqulleessi; dubbiin kee dhugaa dha.
Akkuma ati gara addunyaatti na ergite, anis gara addunyaatti isaan ergeera.
Isaanis dhugaadhaan akka qulqullaaʼaniif, ani isaaniif jedhee of nan qulqulleessa.
“Ani warra wanta isaan dubbataniin kan kaʼe natti amananiifis malee, warra kanaaf qofa si hin kadhadhu;
kan ani si kadhadhus, hundi isaanii tokko akka taʼaniifi; yaa Abbaa akkuma ati anaa wajjin tokkummaa qabduu fi anis sii wajjin tokkummaa qabu, isaanis nuu wajjin tokkummaa akka qabaatanii fi addunyaan ati ana erguu kee akka amanuufi.
Akkuma nuti tokko taane isaanis tokko akka taʼaniif, ulfina ati anaaf kennite isaaniif kenneera.
Ani isaanii wajjin tokkummaa qaba; atis anaa wajjin tokkummaa qabda; kun immoo isaanis tokkummaa cimaa akka qabaataniifi; kunis addunyaan akka ati na ergitee fi akkuma na jaallatte isaaniinis jaallachuu kee akka beekuufi.
Yaa Abbaa, ani warri ati anaaf kennite bakka ani jiru anaa wajjin akka taʼan nan barbaada; sababiin isaas addunyaan uumamuu isaa dura waan na jaallatteef ulfina anaaf kennite akka arganiifi.
Yaa Abbaa isa qajeelaa, addunyaan si hin beekne ani garuu si beeka; warri kunis akka ati na ergite beekaniiru.
Jaalalli ati ittiin na jaallatte isaan keessa akka taʼuu fi anis isaanii wajjin tokkummaa akkan qabaadhuuf, ani maqaa kee isaanitti beeksiseera; gara fuulduraattis nan beeksisa.”
Yeroo kanatti Philaaxos Yesuusiin fudhatee isa garafe.
Loltoonnis qoree irraa gonfoo dhaʼanii mataa isaa irra kaaʼan, uffata dhiilgee tokkos itti uffisan;
gara isaatti dhihaataniis, “Yaa Mootii Yihudootaa, nagaan siif haa taʼu!” jedhu turan. Akkasumas isa kabalu turan.
Philaaxos ammas gad baʼee, “Kunoo, ani balleessaa tokko illee akka isa irratti hin arganne akka beektaniif isa gad isiniif nan baasa” isaaniin jedhe.
Kanaaf, Yesuus gonfoo qoree kaaʼatee, akkasumas uffata dhiilgee uffatee gad baʼe. Philaaxosis namoota sanaan, “Namichi kunoo ti!” isaaniin jedhe.
Dura buutonni lubootaa fi eegdonni mana qulqullummaa garuu yommuu isa argan, “Isa fannisi! Isa fannisi!” jedhanii iyyan. Philaaxosis, “Ani balleessaa tokko illee isa irratti waanan hin arganneef, isinumti fuudhaatii isa fannisaa” isaaniin jedhe.
Yihudoonnis deebisanii, “Nuti seera qabna; inni ilma Waaqayyoo waan of godheef, akka seera keenyaatti duʼuu qaba” jedhaniin.
Philaaxos wanta isaan jedhan kana yommuu dhagaʼu caalaatti sodaate;
kanaaf ammas gara mana jireenyaa bulchaa sanaatti seenee Yesuusiin, “Ati eessaa dhufte?” jedhe. Yesuus garuu deebii tokko illee isaaf hin kennine.
Kanaaf Philaaxos, “Deebii anaaf hin kennituu? Ani si hiikuufis taʼe si fannisuuf aangoo akkan qabu hin beektuu?” jedheen.
Yesuusis, “Waaqayyo biraa utuu siif hin kennamne taʼee, ana irratti aangoo tokko illee hin qabaattu turte. Namichi dabarsee sitti na kenne, cubbuu guddaa kan qabu kanaafi” jedhee deebiseef.
Kanaan kana kaʼes, Philaaxos karaa itti isa hiiku argachuuf yaalii gochaa ture; Yihudoonni garuu, “Ati namicha kana yoo gadhiiste michuu Qeesaar miti. Namni mootii of godhu hundi Qeesaariin ni morma” jedhanii iyyan.
Achiis Philaaxos kana erga dhagaʼee booda Yesuusiin gad baasee, barcuma murtii bakka Dhagaa Afamaa isa afaan Ibrootaatiin Gabataa jedhamu keessa jiru taaʼe.
Guyyaan isaa yeroo Qophii Faasikaa ture; yeroon isaas gara saʼaatii jaʼaa ture. Innis Yihudootaan, “Ilaa, mootii keessan!” jedhe.
Isaan garuu, “Isa balleessi! Isa balleessi! Isa fannisi!” jedhanii iyyan. Philaaxosis, “Mootii keessan fannisuu?” isaaniin jedhe. Dura buutonni lubootaas, “Nuti Qeesaar malee mootii kan biraa hin qabnu” jedhanii deebisan.
Philaaxosis, muka irratti akka isa fannisaniif dabarsee isaanitti isa kenne. Kanaaf, isaan Yesuusiin fuudhanii deeman.
Yesuus muka dhiphinaa sana ofuma isaatii baatee gara Bakka Buqqee Mataa afaan Ibrootaatiin Golgootaa jedhamutti ol baʼe.
Achittis isa tokko garanaan isa tokko immoo garasiin godhanii Yesuusiin namoota lama gidduutti muka irratti fannisan.
Philaaxosis barreeffama barreessee muka dhiphinaa sana irratti maxxanse. Wanti inni barreesses, “Yesuus nama Naazireet, Mootii Yihudootaa” kan jedhu ture.
Bakki Yesuus itti fannifame magaalaatti dhihoo waan tureef, Yihudoonni hedduun wanta barreeffame kana dubbisaniiru; innis afaan Ibrootaatiin, afaan Laatinii fi afaan Giriikiitiin kan barreeffame ture.
Dura buutonni lubootaa Yihudootaa garuu Philaaxosiin, “‘Ani Mootii Yihudootaa ti’ akka inni jedhe barreessi malee, ‘Mootii Yihudootaa’ jettee hin barreessin” jedhan.
Philaaxosis, “Egaa, ani wantan barreesse barreesseera” jedhee deebise.
Loltoonni sunis Yesuusiin muka irratti erga fannisanii booda uffata isaa isa inni irratti uffatu fudhatanii tokko tokko akka isaan gaʼuuf bakka afuritti hiran; uffata inni keessatti uffatus ni fudhatan. Uffanni inni keessatti uffatu garuu gubbaadhaa hamma gadiitti dhaʼaa tokkichaan baʼe malee kan hodhame hin turre.
Kanaaf isaan, “Kottaa, uffata kana hin tarsaasnu, carraa buufannee eenyuuf akka baʼu ilaalla” waliin jedhan. Kunis kan taʼe, wanti Kitaabni Qulqulluun, “Uffata koo ni hirmaatan, wayyaa koo irrattis carraa buufatan” jedhu akka raawwatamuufi. Wanti loltoonni godhanis kanuma ture.
Haa taʼu malee, haati isaa, obboleettiin haadha isaa, Maariyaam haati manaa Qaloophaa fi Maariyaam Magdalaan muka dhiphinaa Yesuus irratti fannifame bira dhaabatanii turan.
Kanaaf, Yesuus haati isaa fi barataan inni jaallatu achi dhaabatanii yommuu argu, haadha isaatiin “Dubartii nana, ilaa ilma kee!” jedheen.
Achiis barataa sanaan, “Ilaa, haadha kee!” jedhe. Barataan sunis saʼaatii sanaa jalqabee gara mana isaatti ishii fudhate.
Kana booda Yesuus wanti hundi xumuramuu isaa yommuu hubatu, wanti Kitaabni Qulqulluun jedhu akka raawwatamuuf, “Nan dheebodhe” jedhe.
Bakka sanas okkoteen daadhiin wayinii dhangaggaaʼuun guutame tokko kaaʼamee ture. Kanaaf, isaan ispoonjii daadhii wayinii dhangaggaaʼaa taʼeen guutame hagadaa hisoophiitti diranii afaan isaatti qaban.
Yesuus wayinii dhangaggaaʼaa sana erga dhamdhamee booda, “Ni raawwatame!” jedhe; achiis mataa isaa gad qabee hafuura isaa kenne.
Guyyaan sun Guyyaa Qophii waan turee fi reeffi isaanii guyyaa Sanbataatti (Sanbatni sun Sanbata guddaa ture) muka irra akka hin oolleef, miilli isaanii cabsamee reeffi isaaniis akka buufamu Yihudoonni Philaaxosiin gaafatan.
Kanaaf, loltoonni sun dhufanii miilla namicha isa jalqabaa fi miilla namicha isa Yesuus biratti fannifame kaanii cabsan.
Yommuu gara Yesuus dhufan garuu, inni sana dura duʼuu isaa waan arganiif miilla isaa hin cabsine.
Haa taʼu malee, loltoota sana keessaa tokko cinaacha isaa eeboodhaan yommuu waraanu, yeruma sana dhiignii fi bishaan keessaa yaaʼe.
Inni kana arge dhugaa baʼeera; dhugaa baʼiinsi isaas dhugaa dha; isinis akka amantaniif, wanti inni dubbate dhugaa taʼuu isaa inni beeka.
Wantoonni kunis kan taʼan, wanti Kitaabni Qulqulluun, “Lafeen isaa tokko illee hin cabu” jedhee dubbate akka raawwatamuufi.
Akkasumas yaadni Kitaaba Qulqulluu kan biraan, “Isaan, isa waraanan sana ni argu” jedha.
Sana booda namni biyya Armaatiyaa Yoseef jedhamuu fi Yihudoota waan sodaateef dhoksaatti barataa Yesuus ture tokko, Philaaxos reeffa Yesuus akka isaaf kennu gaafate; Philaaxosis isaaf heyyame. Innis dhufee reeffa sana fudhate.
Niqodimoos inni kana dura halkaniin gara isaa dhufee ture sunis, makaa qumbii fi sabirii gara kiiloo giraama 30 ulfaatu fidee dhufe.
Kanaaf, isaan reeffa Yesuus fudhatanii akka aadaa awwaalchaa Yihudootaatti urgooftuu kanatti fayyadamanii uffata quncee talbaa irraa hojjetameen kafanan.
Akkuma carraa taʼee, iddoo inni itti fannifame sana bakki ashaakiltii tokko jira ture; bakka ashaakiltii sana keessas awwaalli haaraan namni itti awwaalamee hin beekne tokko jira ture.
Guyyaan sun guyyaa Qophii Yihudootaa waan turee fi awwaalichis achitti dhihoo waan tureef Yesuusiin achi keessa kaaʼan.
Yeroo kanatti namni Alaazaar jedhamu tokko dhukkubsatee ture; inni Bitaaniyaa ganda Maariyaamii fi obboleettiin ishii Maartaan jiraatan keessa jiraata ture.
Maariyaam kun, ishii zayitii urgaaʼu Gooftaa irratti dhangalaastee fi rifeensa mataa ishiitiin miilla isaa haxooftee qoorsite sana dha; Alaazaar inni dhukkubsates obboleessa ishii ture.
Kanaaf, obboleettonni isaa kun, “Yaa Gooftaa, kunoo inni ati jaallattu sun dhukkubsateera” jedhanii Yesuusitti dhaaman.
Yesuus garuu yommuu kana dhagaʼu, “Dhukkubni kun duʼaaf kan isa geessisu miti; kanaa mannaa ulfina Waaqayyoo akka mulʼisuu fi Ilmi Waaqayyoo ittiin ulfina akka argatuufi” jedhe.
Yesuus, Maartaa, obboleettii ishii fi Alaazaariin ni jaallata ture.
Haa taʼu malee inni Alaazaar dhukkubsachuu isaa yommuu dhagaʼu, guyyaa lamaaf bakkuma jiru sana ture.
Sana booda barattoota isaatiin, “Kottaa deebinee gara Yihudaa haa dhaqnu” jedhe.
Barattoonni isaas, “Rabbii, warri Yihudaa dhiheenya kana dhagaadhaan si rukutuu barbaadanii turan, ati immoo ammas achi dhaquuf jettaa?” jedhaniin.
Yesuusis deebisee akkana jedhe: “Guyyaan tokko saʼaatii 12f ifa qaba mitii? Namni ifa guyyaatiin deemu kam iyyuu, ifa addunyaa kanaa waan arguuf, waan tokkotti illee hin gufatu.
Namni halkaniin deemu kam iyyuu garuu, ifni isa keessa waan hin jirreef ni gufata.”
Yesuus wantoota kana erga dubbatee booda itti dabalee, “Michuun keenya Alaazaar rafeera, anis isa dammaqsuuf achi nan dhaqa” jedhe.
Barattoonni isaa immoo, “Yaa Gooftaa, inni yoo rafeera taʼe ni fayya” jedhaniin.
Haa taʼu malee, Yesuus waaʼee duʼuu isaa dubbachaa ture. Isaan garuu, boqochuuf jedhee waaʼee hirriba rafuu isaa kan dubbatu isaanitti fakkaatee ture.
Achiis Yesuus ifatti akkana isaaniin jedhe: “Alaazaar duʼeera;
isin akka amantaniif, ani waanan achi hin jirreef waaʼee keessaniif nan gammada. Amma garuu gara isaa haa dhaqnu.”
Yeroo kanatti Toomaas inni Didimoos jedhamu barattoota kaaniin, “Isaa wajjin akka duunuuf kottaa nutis haa dhaqnu” jedhe.
Yesuus yommuu achi gaʼu, Alaazaar guyyaa afuriif awwaala keessa akka ture hubate.
Bitaaniyaan Yerusaalemitti dhihoo kan turte siʼa taʼu, gara kiiloo meetira 3 fagaatti turte.
Yihudoonni hedduunis Maartaa fi Maariyaam warra obboleessi isaanii jalaa duʼe jajjabeessuu dhufanii turan.
Maartaan Yesuus akka dhufaa jiru yommuu dhageessu isa simachuuf gara isaa dhaqxe; Maariyaam garuu manuma keessa taaʼaa turte.
Achiis Maartaan Yesuusiin akkana jette: “Yaa Gooftaa, utuu ati as jiraattee silaa obboleessi koo hin duʼu ture.
Haa taʼu malee, amma iyyuu ati wanta barbaadde Waaqayyoon yoo gaafatte, Waaqayyo akka siif kennu ani beeka.”
Yesuusis, “Obboleessi kee ni kaʼa” ishiidhaan jedhe.
Maartaanis, “Guyyaa dhumaa yeroo duʼaa kaʼuutti akka inni kaʼu beeka” jetteen.
Yesuusis akkana ishiidhaan jedhe: “Duʼaa kaʼuu fi jireenyi ana. Namni anatti amanu yoo duʼe illee deebiʼee ni jiraata;
lubbuudhaan kan jiruu fi anatti kan amanu hundis matumaa hin duʼu. Kana ni amantaa ree?”
Ishiinis, “Eeyyee, yaa Gooftaa, ati Kiristoos, Ilma Waaqayyoo isa gara addunyaa dhufu sana akka taate nan amana” jetteen.
Erga kana dubbattee booda dhaqxee obboleettii ishii Maariyaamiin waamtee, “Barsiisaan dhufeera, si waamaa jira” jettee itti hasaaste.
Maariyaamis yommuu kana dhageessu ariitiidhaan kaatee gara isaa dhaqxe.
Yesuus amma iyyuu bakka Maartaan itti isa simatte sana jira ture malee gara gandichaatti hin seenne.
Yihudoonni ishii jajjabeessuuf Maariyaamii wajjin mana keessa turan, ariitiidhaan kaatee gad baʼuu ishii yommuu argan, achitti booʼuuf gara awwaalichaa kan dhaqxu waan isaanitti fakkaateef ishii duukaa buʼan.
Maariyaam bakka Yesuus ture geessee yommuu isa argitu, miilla isaatti kuftee, “Yaa Gooftaa, utuu ati as jiraattee silaa obboleessi koo hin duʼu ture” jetteen.
Yesuus ishiinii fi Yihudoonni ishii wajjin dhufan booʼuu isaanii yommuu argu, keessa isaatti baayʼee gadde, ni jeeqames.
Achiis, “Eessa isa keessan?” jedhe. Isaanis, “Yaa Gooftaa, kottuu ilaali” jedhaniin.
Yesuusis imimmaan isaa dhangalaase.
Yeroo kanatti Yihudoonni, “Akkam akka inni isa jaallatu ni argituu?” jechuu jalqaban.
Haa taʼu malee isaan keessaa tokko tokko, “Namichi ija nama qaro dhabeessa ture sanaa bane kun, namni kun akka hin duune gochuu hin dandaʼu turee?” jedhan.
Yesuus ammas baayʼee erga gaddee booda gara awwaalichaa dhaqe. Awwaalichi holqa dhagaadhaan cufame ture.
Yesuusis, “Dhagicha irraa kaasaa” jedhe. Maartaan obboleettiin namicha duʼe sanaa Yesuusiin, “Yaa Gooftaa, amma guyyaa afur waan taʼeef yoona foolii godhateera” jette.
Yesuusis, “Yoo amante ulfina Waaqayyoo akka argitu sitti himee hin turree?” jedheen.
Kanaaf, isaan dhagicha irraa kaasan. Achiis Yesuus gara samii ilaalaa akkana jedhe: “Yaa Abbaa waan na dhageesseef sin galateeffadha.
Dhugaa dha, ati yeroo hunda akka na dhageessu beeka; haa taʼu malee, namoonni as dhaabatan ati akka ana ergite akka amananiifan kana dubbadhe.”
Wantoota kana erga dubbatee booda sagalee guddaadhaan, “Alaazaar as baʼi!” jedhee iyye.
Namni duʼe sunis miilli isaa fi harki isaa akka kafanametti gad baʼe; fuulli isaas huccuudhaan maramee ture. Yesuusis, “Isa irraa hiikaa haa deemu” isaaniin jedhe.
Kanaaf, Yihudoota gara Maariyaam dhufanii fi wanta inni hojjete argan keessaa hedduun isatti ni amanan;
isaan keessaa tokko tokko garuu, gara Fariisotaa dhaqanii wanta Yesuus hojjete isaanitti himan.
Kanaaf, dura buutonni lubootaa fi Fariisonni miseensota yaaʼii Saanhedriin walitti qabanii akkana jedhan: “Namichi kun dinqii hedduu hojjechaa waan jiruuf maal goonu?
Yoo akkanumatti isa dhiisne, hundi isaanii isatti amanu; warri Roomaas dhufanii iddoo keenyaa fi saba keenya fudhatu.”
Haa taʼu malee, Qayyaafaan inni isaan keessaa tokko taʼee fi bara sanatti luba ol aanaa ture, akkana isaaniin jedhe: “Isin homaa hin beektan;
sabichi guutummaatti baduu isaa mannaa, namni tokko uummatichaaf yoo duʼe isiniif gaarii akka taʼe hin hubattan.”
Inni kana kan dubbate ofii isaatiin kakaʼee hin turre; kanaa mannaa, bara sanatti inni luba ol aanaa waan tureef Yesuus sabichaaf akka duʼu raajii dubbate;
kan duʼus ijoollee Waaqayyoo warra bittinnaaʼanii jiran walitti qabee tokko gochuuf malee sabichaaf qofa miti.
Kanaaf, guyyaa sanaa jalqabee isa ajjeesuuf isa irratti mariʼatan.
Kanaan kan kaʼes, Yesuus sana booda ifatti Yihudoota gidduu hin deddeebine; kanaa mannaa bakka sanaa gadhiisee gara naannoo lafa onaa bira jiru, jechuunis magaalaa Efreem jedhamtu tokko dhaqee barattoota isaa wajjin achi ture.
Yeroo kanatti Faasikaan Yihudootaa dhihaatee waan tureef, namoonni hedduun Faasikaan gaʼuu isaa dura akka sirna amantiitti of qulqulleessuuf baadiyyaadhaa gara Yerusaalem dhaqan.
Isaan Yesuusiin barbaadaa turan; mana qulqullummaa keessa dhaabataniis, “Maal isinitti fakkaata? Inni gara ayyaana kanaa hin dhufuu laata?” waliin jedhu turan.
Dura buutonni lubootaa fi Fariisonni garuu, akka isa qabaniif namni bakka Yesuus jiru beeku kam iyyuu isaanitti himuu akka qabu ajaja kennanii turan.
Jalqaba Dubbichatu ture; Dubbichi Waaqayyoo wajjin ture; Dubbichis waaqayyo ture.
Inni jalqaba Waaqayyoo wajjin ture.
Wanti hundi karaa isaa taʼe; wanta taʼe keessaas isa malee wanti taʼe tokko illee hin jiru.
Wanti karaa isaa taʼe jireenya ture; jireenyi immoo ifa namootaa ture.
Ifni dukkana keessatti ifaa jira, taʼus dukkanni isa hin moone.
Yeroo sanatti namichi tokko bakka buʼaa Waaqayyoo taʼee ergamee dhufe; maqaan isaas Yohaannis jedhama ture.
Namni kun dhugaa baʼuudhaaf, jechuunis waaʼee ifa sanaa dhugaa baʼuudhaaf dhufe; kunis kan taʼe akaakuun namootaa hundi karaa isaa akka amananiif ture.
Inni waaʼee ifa sanaa akka dhugaa baʼu ergame malee, inni ifa sana hin turre.
Ifichi inni dhugaan akaakuu namoota hundaatiif ifa kennu, gara addunyaa dhufuuf jedha ture.
Inni addunyaa keessa ture, addunyaanis karaa isaa argame; taʼus addunyaan isa hin beekne.
Inni gara biyya isaa dhufe; haa taʼu malee, sabni isaa isa hin simanne.
Warra isa simatan hundumaatiif garuu, maqaa isaatti waan amananiif, ijoollee Waaqayyoo akka taʼaniif mirga isaaniif kenne.
Isaanis Waaqayyo irraa dhalatan malee, dhiiga irraa yookiin fedhii foonii irraa yookiin fedhii dhiiraa irraa hin dhalanne.
Dubbichi foon taʼee nu gidduu jiraate; nutis ulfina isa akka ilmi tokkichi Abbaa irraa argatuu taʼe argineerra; innis gaarummaa guddaa fi dhugaadhaan guutamee ture.
(Yohaannis waaʼee isaa dhugaa baʼeera; sagalee isaas ol fuudhee, “Inni kun isa ani waaʼee isaa ‘Inni ana booda dhufu ana dura waan tureef inni ana irra ni caala’ jedhe sana dha” jedheera.)
Sababiin isaas hundi keenya guutummaa isaa irraa, gaarummaa guddaa irratti dabalataan gaarummaa guddaa arganneerra.
Seerichi karaa Musee kenname; gaarummaa guddaanii fi dhugaan kun garuu karaa Yesuus Kiristoos dhufe.
Yeroo kamitti iyyuu namni Waaqayyoon arge hin jiru; ilma tokkicha isa waaqa taʼee fi Abbaa bira jirutu waaʼee Isaa nuu ibse.
Yeroo Yihudoonni, “Ati eenyu?” jedhanii akka isa gaafatan lubootaa fi Leewwota Yerusaalemii gara isaatti ergan wanti Yohaannis dhugaa baʼe kana ture.
Innis, “Ani Kiristoos miti” jedhee dhugaa isaa dubbate malee kana hin haalle.
Isaanis, “Maarree ati eenyu? Eliyaasii?” jedhanii isa gaafatan. Innis, “Ani isa miti” jedhee deebise. Achiis, “Ati Raajichaa ree?” jedhaniin. Innis, “Lakki” jedhee deebise.
Kanaaf isaan, “Maarree ati eenyu? Namoota nu ergan sanaaf deebii akka kenninuuf nutti himi. Waaʼee ofii kee maal jetta?” jedhaniin.
Innis, “Akkuma Isaayyaas raajichi dubbate, ani sagalee namicha, isa ‘Daandii Yihowaa qajeelchaa’ jedhee lafa onaa keessaa iyyu dha” jedhe.
Namoota kana kan ergan Fariisota turan.
Kanaaf, “Ati Kiristoos yookiin Eliyaas yookiin Raajicha miti taanaan, maaliif cuuphxa ree?” jedhanii isa gaafatan.
Yohaannisis akkana jedhee isaaniif deebise: “Ani bishaaniin nan cuupha. Inni isin isa hin beekne tokko garuu isin gidduu dhaabateera;
inni ana booda dhufaa jira; ani hidhaa kophee isaa illee hiikuuf gaʼumsa hin qabu.”
Wantoonni kun Yordaanos gama bakka Yohaannis itti cuuphaa ture Bitaaniyaa keessatti taʼan.
Guyyaa itti aanutti Yohaannis utuu Yesuus gara isaa dhufuu argee akkana jedhe: “Ilaa, Hoolicha Waaqayyoo isa cubbuu addunyaa kanaa balleessu!
Kun isa ani waaʼee isaa, ‘Namni ana dura deemu tokko ana duubaan ni dhufa; inni ana dura jiraachaa ture’ jedhe sana dha.
Anumti illee isa hin beekun ture; ani bishaaniin cuuphaa kanan dhufe garuu, inni Israaʼelitti akka mulʼatuufi.”
Yohaannisis akkana jedhee dhugaa baʼeera: “Ani, hafuurri samii irraa akka gugeetti gad buʼee yommuu isa irra qubatu argeera.
Anumti iyyuu isa hin beekun ture; Inni ani bishaaniin akkan cuuphu na erge sun garuu, ‘Inni hafuurri gad buʼee yommuu isa irra qubatu argitu sun, inni isa hafuura qulqulluutiin cuuphu sana dha’ naan jedhe.
Ani kana argeera, inni Ilma Waaqayyoo taʼuu isaas dhugaa baʼeera.”
Guyyaa itti aanutti Yohaannis ammas barattoota isaa lamaanii wajjin dhaabata ture;
innis Yesuus utuu deemuu argee, “Ilaa, Hoolicha Waaqayyoo!” jedhe.
Barattoonni isaa lamaanis kana yommuu jedhu dhagaʼanii Yesuus duukaa buʼan.
Achiis Yesuus garagalee isa duukaa buʼaa akka jiran yommuu argu, “Maal barbaaddu?” isaaniin jedhe. Isaanis, “Rabbii (hiikni isaa “Barsiisaa” jechuu dha) eessa jiraatta?” jedhaniin.
Innis, “Kottaa ilaalaa” isaaniin jedhe. Kanaaf, isaan deemanii bakka inni jiraatu ilaalan; guyyaa sanas isaa wajjin oolan; yeroon isaas gara saʼaatii kudhanii ture.
Barattoota lamaan wanta Yohaannis dubbate dhagaʼanii Yesuus duukaa buʼan keessaa tokko, Indiriyaas obboleessa Simoon Pheexiros ture.
Inni jalqaba obboleessa isaa Simooniin argatee, “Masiihicha arganneerra” (“Masiihii” jechuun hiikni isaa “Kiristoos” jechuu dha) jedheen;
achiis gara Yesuusitti isa geesse. Yesuusis yommuu isa argu, “Ati Simoon ilma Yohaannisi; ati kana booda Keefaa jedhamta” (“Keefaa” jechuun “Pheexiros” jechuu dha) jedheen.
Yesuus, guyyaa itti aanutti gara Galiilaa dhaquu barbaade. Achiis Filiphoosiin argatee, “Duuka buutuu koo taʼi” jedheen.
Filiphoos akkuma Indiriyaasii fi Pheexiros, nama magaalaa Beetasaayidaa ture.
Filiphoos Naatnaaʼeliin argatee, “Yesuus ilma Yoseef isa biyya Naazireet, isa Museen Seericha keessatti waaʼee isaa barreessee fi Raajonni waaʼee isaa barreessan arganneerra” jedheen.
Naatnaaʼel garuu, “Wanti gaariin Naazireet keessaa baʼuu dandaʼaa?” jedheen. Filiphoosis, “Kottuu ilaali” jedheen.
Yesuus, Naatnaaʼel gara isaa utuu dhufuu argee, waaʼee isaa, “Ilaa, nama Israaʼel isa dhugaa, isa haxxummaan keessa hin jirre” jedhe.
Yeroo kanatti Naatnaaʼel, “Akkamitti na beekte?” jedheen. Yesuusis, “Filiphoos utuu si hin waamin dura, utuu ati muka harbuu jala jirtuun si arge” jedhee deebiseef.
Naatnaaʼelis deebisee, “Rabbii, ati Ilma Waaqayyoo ti; ati Mootii Israaʼeli” jedhe.
Yeroo kanatti Yesuus, “Ani muka harbuu jalattan si arge waanan siin jedheef amantee? Wantoota guguddaa kana caalan ni argita” jedhee deebiseef.
Achiis Naatnaaʼeliin, “Dhuguman isiniin jedha, samiin banamee maleekonni Waaqayyoo gara Ilma namaatti yommuu ol baʼanii fi gad buʼan ni argitu” jedheen.
Kana booda Yesuus Yihudoonni isa ajjeesuu waan barbaadaniif, Yihudaa keessatti utuu hin taʼin Galiilaa keessatti lallabuu isaa itti fufe.
Haa taʼu malee, ayyaanni Yihudootaa inni Ayyaana Daasii jedhamu dhihaatee ture.
Kanaaf, obboloonni isaa akkana jedhaniin: “Barattoonni kees hojii ati hojjechaa jirtu akka arganiif, asii kaʼiitii gara Yihudaa dhaqi.
Sababiin isaas namni ifatti beekamuu barbaadu kam iyyuu, dhoksaatti homaa hin godhu. Wantoota kana gochaa jirta erga taʼee, addunyaatti of mulʼisi.”
Obboloonni isaa illee isatti hin amanne turan.
Kanaaf, Yesuus akkana isaaniin jedhe: “Yeroon koo amma iyyuu hin geenye, isin garuu yeroon keessan yoom iyyuu mijaaʼaa dha.
Addunyaan sababii itti isin jibbu hin qabu; ani garuu hojiin isaa hamaa akka taʼe isa irratti ragaa waanan baʼuuf na jibba.
Isin gara ayyaanichaa dhaqaa; ani garuu yeroon koo amma iyyuu guutummaatti waan hin geenyeef, gara ayyaanichaa hin dhaqu.”
Kanaaf, wantoota kana erga isaanitti himee booda ofii isaatii Galiilaatti hafe.
Obboloonni isaa gara ayyaanichaa erga dhaqanii booda garuu, innis ifatti utuu hin taʼin dhoksaatti achi dhaqe.
Kanaaf Yihudoonni, “Namichi sun eessa jira?” jedhanii ayyaanicha irratti isa barbaaduu jalqaban.
Namoota sana gidduuttis waaʼee isaa gungummii hedduutu jira ture. Tokko tokko, “Inni nama gaarii dha” jedhu turan. Kaan immoo, “Inni nama gaarii miti. Namoota dogoggorsa” jedhu turan.
Taʼus, Yihudoota waan sodaataniif, eenyu illee waaʼee isaa ifatti hin dubbatu ture.
Gara walakkaa ayyaanichaattis, Yesuus gara mana qulqullummaa dhaqee barsiisuu jalqabe.
Yeroo kanatti Yihudoonni ajaaʼibsiifatanii, “Namichi kun mana barumsaa galee utuu hin baratin, beekumsa Kitaabota Qulqulluu akkanaa akkamitti argate?” jedhan.
Yesuusis akkana jedhee isaaniif deebise: “Wanti ani barsiisu, kan isa na erge sanaa ti malee kan koo miti.
Namni fedhii Waaqayyoo raawwachuu barbaadu kam iyyuu, barumsi kun Waaqayyo biraa akka dhufe yookiin ani ofii kootiin kakaʼee kanan dubbadhe taʼuu fi dhiisuu koo ni beeka.
Namni ofii isaatiin kakaʼee dubbatu hundi ulfina mataa isaa barbaada; namni ulfina isa isa erge sanaa barbaadu hundi garuu, inni dhugaa dha; jalʼinnis isa keessa hin jiru.
Museen Seera isiniif kennee hin turree? Haa taʼu malee, tokkoon keessan iyyuu Seerichaaf hin ajajamtan. Na ajjeesuu kan barbaaddan maaliifi?”
Namoonni sunis, “Jinniitu si irra jira. Eenyutu si ajjeesuu barbaada?” jedhanii deebisan.
Yesuusis deebisee akkana isaaniin jedhe: “Ani hojii tokko hojjennaan, hundi keessan ni dinqisiifattan.
Museen seera dhaqna qabaa isiniif kennee ture; haa taʼu malee, seerri kun abbootii keessan biraa kan dhufe ture malee, Musee biraa kan dhufe hin turre. Kanaaf, isinis guyyaa Sanbataatti nama dhaqna ni qabdu.
Seerri Musee akka hin cabneef namni tokko guyyaa sanbataatti dhaqna kan qabatu erga taʼee, ani guyyaa sanbataatti nama tokko guutummaatti fayyisuu kootti maaliif akka malee natti aartu?
Wanta alaan mulʼatu ilaaltanii murteessuu dhiisaa; kanaa mannaa murtii qajeelaa murteessaa.”
Yeroo kanatti jiraattota Yerusaalem keessaa tokko tokko akkana jechuu jalqaban: “Kun, namicha isaan ajjeesuu barbaadan sana mitii?
Garuu kunoo, inni ifatti dubbachaa jira, isaanis homaa isatti hin dubbatan. Tarii bulchitoonni inni dhuguma Kiristoos taʼuu isaa hubataniituu laata?
Nuti garuu, namichi kun eessaa akka dhufe beekna; haa taʼu malee, Kiristoos yeroo dhufu eenyu illee eessaa akka inni dhufu hin beeku.”
Achiis Yesuus mana qulqullummaa keessatti utuu barsiisuu sagalee isaa ol fuudhee akkana jedhe: “Isin ana beektu, eessaa akkan dhufes beektu. Ani ofii kootiin kakaʼee hin dhufne; haa taʼu malee inni ana erge Sun dhuguma jira; isin garuu isa hin beektan.
Ani bakka buʼaa isaa taʼee waanan dhufeef isa beeka; kan na erges Isa dha.”
Kanaaf, isa qabuudhaaf yaalii gochuu jalqaban; haa taʼu malee saʼaatiin isaa amma iyyuu waan hin geenyeef, eenyu illee isa hin qabne.
Taʼus, namoota sana keessaa hedduun isaanii isatti waan amananiif, “Kiristoos yommuu dhufu, dinqiiwwan namichi kun hojjete caalaa hojjetaa laata?” jedhu turan.
Fariisonni, yommuu namoonni waaʼee isaa waan akkanaa gunguman dhagaʼan; dura buutonni lubootaa fi Fariisonni isa qabsiisuuf eegdota mana qulqullummaa ergan.
Achiis Yesuus akkana jedhe: “Gara isa na erge Sanaa deemuu koo dura yeroo xinnoodhaaf isinii wajjin nan tura.
Isin na barbaaddu, garuu na hin argattan; bakka ani jirus dhufuu hin dandeessan.”
Kanaaf, Yihudoonni akkana jedhanii walitti dudubbatan: “Akka nuti isa hin argannetti, namichi kun eessa dhaquu barbaade? Tarii Yihudoota warra Giriikota gidduu bibittinnaaʼanii jiran bira dhaqee Giriikota barsiisuu barbaadee laata?
‘Isin na barbaaddu, garuu na hin argattan; bakka ani jirus dhufuu hin dandeessan’ yeroo jedhu maal jechuu isaa ti?”
Guyyaa dhumaatti, jechuunis guyyaa ayyaanichaa isa guddaatti Yesuus dhaabatee sagalee isaa ol fuudhee akkana jedhe: “Namni dheebote yoo jiraate, gara koo dhufee haa dhugu.
Akkuma Kitaabni Qulqulluun jedhu, anatti kan amanu hundi: ‘Lagni bishaan jireenya kennuu isa keessaa ni yaaʼa.’”
Haa taʼu malee, inni kana kan dubbate waaʼee hafuura isa warri isatti amanan argachuuf jedhan sanaa ture; sababiin isaas Yesuus amma iyyuu ulfina isaa waan hin gonfanneef, yeroo kanatti hafuurri hin kennamne ture.
Namoota sana keessaa warri kana dhagaʼan tokko tokko, “Dhuguma iyyuu kun Raajicha dha” jedhan.
Kaan immoo, “Kun Kiristoosi” jedhu turan. Tokko tokko garuu akkana jedhu turan: “Kiristoos Galiilaadhaa ni dhufaa?
Kitaabni Qulqulluun Kiristoos sanyii Daawit keessaa, akkasumas Beetaliheem ganda Daawitii akka dhufu ni dubbata mitii?”
Kanaaf, isa ilaalchisee namoota sana gidduutti wal qoqqooduun ni uumame.
Isaan keessaa tokko tokko isa qabuu kan barbaadan taʼus, namni tokko illee isa hin qabne.
Eegdonni mana qulqullummaa sunis gara dura buutota lubootaa fi gara Fariisotaatti deebiʼan; isaanis “Maaliif qabdanii isa hin fidne?” isaaniin jedhan.
Eegdonni sunis deebisanii, “Eenyu illee akka nama kanaatti matumaa dubbatee hin beeku” jedhan.
Fariisonni immoo deebisanii akkana jedhan: “Isinis ni gowwoomfamtanii?
Bulchitoota yookiin Fariisota keessaa tokko illee isatti kan amane jiraa?
Haa taʼu malee, sabni Seericha hin beekne kun abaaramaa dha.”
Yeroo kanatti Niqodimoos inni kanaan dura gara isaa dhufee fi isaan keessaa tokko taʼe akkana isaaniin jedhe:
“Seerri keenya jalqaba namicha irraa utuu hin dhagaʼinii fi wanta inni gochaa jiru utuu hin beekin nama tokkotti ni murteessaa?”
Isaanis, “Atis nama Galiilaa tii? Yoos raajiin tokko illee Galiilaa keessaa akka hin kaane qoradhuu ilaali” jedhanii deebisaniif.
Yesuus Ayyaana Faasikaa dura, saʼaatiin inni addunyaa kana dhiisee gara Abbaa itti dhaqu gaʼuu isaa waan beekeef, warra addunyaa keessa jiran, warra kan isaa taʼanii fi jaallachaa ture sana hamma dhumaatti isaan jaallate.
Yeroo kanatti irbaata nyaachaa turan; Diyaabilosis, Yihudaa Asqorotuun ilmi Simoon Yesuusiin dabarsee akka kennu yaada isaa itti galchee ture.
Kanaaf, Yesuus Abbaan wanta hunda harka isaatti dabarsee akka kenne, inni Waaqayyo biraa akka dhufee fi gara Waaqayyoos akka dhaqu waan beekeef,
irbaata irraa kaʼee uffata isa irratti uffatu of irraa fuudhee lafa kaaʼe. Fooxaa fudhatees mudhii isaatti marxifate.
Sana booda qodaa dhiqataatti bishaan naqatee, miilla barattoota isaa dhiquu fi fooxaa marxifate sanaan qoorsuu jalqabe.
Yommuu gara Simoon Pheexiros dhufu Pheexiros, “Yaa Gooftaa, miilla koo anaaf dhiquuf jettaa?” jedheen.
Yesuusis deebisee, “Wanta ani gochaa jiru amma hin hubattu; wantoota kana booda garuu ni hubatta” jedheen.
Pheexirosis, “Ati matumaa miilla koo anaaf hin dhiqxu” jedheen. Yesuus garuu deebisee, “Miilla kee yoon sii dhiqe malee, ati ana biraa qooda hin qabaattu” jedheen.
Simoon Pheexirosis, “Yaa Gooftaa, yoos immoo miilla koo qofa utuu hin taʼin, harka koo fi mataa koos anaaf dhiqi” jedheen.
Yesuusis, “Namni qaama isaa dhiqate hundi guutummaatti qulqulluu waan taʼeef, miilla isaa dhiqachuu qofatu isa barbaachisa. Isin qulqulluu dha, garuu hunda keessan miti” jedheen.
Kana kan jedhe, nama dabarsee isa kennu waan beekuuf ture. “Qulqulluu kan taʼe hunda keessan miti” kan jedhes kanaaf ture.
Miilla isaanii dhiqee uffata isaa isa irratti uffatu erga uffatee booda, deebiʼee maaddiitti dhihaatee akkana isaaniin jedhe: “Wanta ani isiniif godhe hubattaniittuu?
Isin ‘Barsiisaa’ fi ‘Gooftaa’ jettanii na waamtu; anis akkuma sana waanan taʼeef kana jechuun keessan sirrii dha.
Kanaaf, ani Gooftaa fi Barsiisaa taʼee utuun jiruu miilla keessan ergan dhiqee, isinis miilla keessan waliif dhiquu qabdu.
Akkuma ani isiniif godhe, isinis akkanuma akka gootan ani fakkeenya isiniif taʼeera.
Dhuguma dhuguman isiniin jedha, garbichi gooftaa isaa irra hin caalu, inni ergames isa isa erge irra hin caalu.
Isin wantoota kana yoo beektanii fi yoo hojii irra oolchitan gammadoo dha.
Ani waaʼee hunda keessanii dubbachaa hin jiru; ani warran filadhe beeka. Kun kan taʼe garuu, wanti Kitaabni Qulqulluun, ‘Inni anaa wajjin maaddii koo irraa nyaate koomee isaa ana irratti kaase’ jedhee dubbatu akka raawwatamuufi.
Yommuu wanti kun raawwatamu ani isa taʼuu koo akka amantaniif, ammaa jalqabee raawwatamuu isaa dura ani isinitti himeera.
Dhuguma dhuguman isiniin jedha, isa ani ergu kan simatu hundi anas ni simata, namni anaan simatu hundi immoo isa ana erge Sana simata.”
Yesuus wantoota kana erga dubbatee booda, akka malee dhiphatee, “Dhuguma dhuguman isiniin jedha, isin keessaa tokko dabarsee na kenna” jedhee ifatti dubbate.
Barattoonnis inni waaʼee eenyuu dubbachaa akka jiru wallaalanii wal ilaaluu jalqaban.
Barattoota keessaa tokko, inni Yesuus jaallatu sun, Yesuusitti siqee taaʼaa ture.
Kanaaf, Simoon Pheexiros barataa sanatti mataa isaatiin mallattoo argisiisee, “Inni waaʼee eenyuu dubbachaa akka jiru nutti himi?” jedheen.
Kanaaf, barataan sunis qoma Yesuusitti siqee, “Yaa Gooftaa inni eenyu?” jedheen.
Yesuusis, “Inni, isa ani daabboo cabaa cuuphe kana kennuuf sana dha” jedhee deebise. Kanaaf, daabboo sana erga cuuphee booda, fuudhee Yihudaa Asqorotuu, ilma Simooniif kenne.
Yihudaan daabboo cabaa sana erga fudhatee booda Seexanni isatti gale. Kanaaf Yesuus, “Wanta gochaa jirtu, dafii godhi” jedheen.
Haa taʼu malee, warra maaddiitti dhihaatan keessaa tokko illee inni maaliif akkana akka isaan jedhe hin beekne.
Isaan keessaa tokko tokko, Yihudaan saanduqa qarshii waan baatuuf Yesuus, “Wanta ayyaanichaaf nu barbaachisu biti” kan jedheen yookiin inni hiyyeeyyiidhaaf waa akka kennu isatti himaa kan jiru isaanitti fakkaatee ture.
Kanaaf, Yihudaan daabboo cabaa sana erga fudhatee booda, yeruma sana gad baʼe. Yeroon isaas halkan ture.
Yommuu inni gad baʼus Yesuus akkana jedhe: “Amma Ilmi namaa ulfina argateera; Waaqayyos karaa isaa ulfina argateera.
Waaqayyo ulfina isaaf kenna; inni yeruma sana isaaf ulfina ni kenna.
Yaa ijoolle, ani yeroo gabaabaadhaaf isinii wajjin jira. Isin na barbaaddu; akkuma ani Yihudootatti, ‘Isin bakka ani dhaqu dhufuu hin dandeessan’ jedhee dubbadhe, amma immoo isinittis nan dubbadha.
Akka isin wal jaallattaniif ajaja haaraan isiniif kenna; akkuma ani isin jaalladhe, isinis wal jaalladhaa.
Isin yoo jaalala waliif qabaattan, namoonni hundi akka isin barattoota koo taatan kanaan ni beeku.”
Simoon Pheexiros, “Yaa Gooftaa eessa dhaqxa?” jedheen. Yesuusis deebisee, “Bakka ani dhaqutti ati amma na duukaa buʼuu hin dandeessu, booda garuu na duukaa buuta” jedhe.
Pheexirosis, “Yaa Gooftaa, ani amma maaliifan si duukaa buʼuu hin dandaʼu? Ani siif jedhee lubbuu koo illee dabarsee nan kenna” jedheen.
Yesuusis deebisee, “Ati anaaf jettee lubbuu kee dabarsitee ni kennitaa? Dhuguma dhuguman siin jedha, kormaan indaaqqoo utuu hin iyyin ati siʼa sadii na ganta” jedhe.
Kana booda Yesuus Galaana Xibiryaados biratti ammas barattoota isaatti of mulʼise. Kan of mulʼises karaa kanaan ture;
Simoon Pheexiros, Toomaas (inni Didimoos jedhamu), Naatnaaʼel inni Qaanaa Galiilaadhaa dhufe, ilmaan Zabdewosii fi barattoonni isaa kan biraan lama walii wajjin turan.
Simoon Pheexirosis, “Ani qurxummii qabuun dhaqa” isaaniin jedhe. Isaanis, “Nutis sii wajjin dhaqna” jedhaniin. Achii baʼaniis bidiruu yaabbatan; haa taʼu malee, halkan sana qurxummii tokko illee hin qabne.
Gara barii jala garuu Yesuus qarqara galaanichaa dhaabatee ture; barattoonni garuu inni Yesuus taʼuu isaa hin hubanne.
Achiis Yesuus, “Ijoolle, wanta nyaatamu qabduu?” isaaniin jedhe. Isaanis, “Hin qabnu!” jedhanii deebisan.
Innis, “Kiyyoo keessan karaa mirga bidirichaatiin darbadhaa, qurxummii ni argattu” isaaniin jedhe. Isaanis kiyyoo isaanii darbatan; yeroo kanatti qurxummii hedduu waan qabaniif, kiyyoo sana harkisuu dadhaban.
Barataan inni Yesuus jaallatu sunis Pheexirosiin, “Gooftaadhaam!” jedhe. Simoon Pheexirosis inni Gooftaa taʼuu isaa yommuu dhagaʼu, qullaa isaa waan tureef uffata isaa uffatee utaalee galaanicha keessa seene.
Barattoonni kaan garuu lafa irraa baayʼee utuu hin fagaatin gara meetira 90 qofa fagaatanii waan turaniif, bidiruu xinnoo irra taaʼanii kiyyoo qurxummiidhaan guutame sana harkisaa dhufan.
Yommuu qarqara galaanichaa gaʼanis, barbadaa cilee qurxummiin irra taaʼee fi daabboo argan.
Yesuusis, “Qurxummii amma qabdan keessaa muraasa as fidaa” isaaniin jedhe.
Kanaaf, Simoon Pheexiros bidiruu yaabbatee kiyyoo qurxummii guguddaa 153n guutame sana gara qarqara galaanichaatti harkise. Qurxummiin sun baayʼee taʼus, kiyyoon sun hin tarsaane.
Yesuusis, “Kottaa, ciree keessan nyaadhaa” isaaniin jedhe. Inni Gooftaa taʼuu isaa waan beekaniif, barattoota keessaa tokko illee, “Ati eenyu?” jedhee isa gaafachuuf ija hin jabaanne.
Innis dhufee daabboo sana fuudhee isaaniif kenne, qurxummii sanas akkasuma godhe.
Yesuus erga duʼaa kaʼee booda barattootatti yeroo mulʼatu kun siʼa sadaffaa isaa ti.
Ciree erga nyaatanii boodas, Yesuus Simoon Pheexirosiin, “Yaa Simoon ilma Yohaannis, isaan kana caalaa na jaallattaa?” jedhe. Innis “Eeyyee yaa Gooftaa, baayʼee akka ani si jaalladhu ati iyyuu beekta” jedhee deebiseef. Yesuusis, “Hoolota koo soori” jedheen.
Ammas siʼa lammataatiif, “Yaa Simoon ilma Yohaannis, na jaallattaa?” jedheen. Innis deebisee, “Eeyyee yaa Gooftaa, baayʼee akkan si jaalladhu ati iyyuu beekta” jedheen. Yesuusis, “Ilmoolee hoolaa koo tiksi” jedheen.
Ammas siʼa sadaffaadhaaf, “Yaa Simoon ilma Yohaannis, baayʼee na jaallattaa?” jedheen. Pheexiros, Yesuus siʼa sadaffaadhaaf, “Baayʼee na jaallattaa?” jedhee waan isa gaafateef ni gadde. Kanaaf Pheexiros, “Yaa Gooftaa, ati waan hundumaa beekta; akka ani baayʼee si jaalladhus beekta” jedheen. Yesuusis akkana jedheen: “Ilmoolee hoolaa koo soori.
Dhuguma dhuguman siin jedha, ati yommuu dargaggeessa turte ofuma keetii uffattee bakka barbaadde dhaqxa turte. Yommuu dulloomtu garuu, harka kee ni diriirsita, namni kan biraan sitti uffisee bakka ati hin barbaadne si geessa.”
Inni kana kan dubbate, duʼa akkamiitiin Waaqayyoof ulfina akka fidu argisiisuuf ture. Erga kana dubbatee booda, “Ana duukaa buʼuu kee itti fufi” jedheen.
Pheexiros of irra garagalee barataan inni Yesuus jaallatu utuu isaan duukaa buʼuu arge; barataan kun isa irbaata irratti qoma Yesuusitti siqee, “Yaa Gooftaa inni dabarsee si kennu eenyu?” jedhe sana ture.
Kanaaf, Pheexiros yommuu isa argu Yesuusiin, “Yaa Gooftaa, namichi kun immoo maal taʼa?” jedhe.
Yesuusis, “Hamma ani dhufutti akka inni turu yoon fedhe maaltu si dhibe? Ati na duukaa buʼuu kee itti fufi” jedheen.
Kanaaf, oduun barataan kun hin duʼu jedhu obboloota gidduutti odeeffame. Yesuus garuu, “Hamma ani dhufutti akka inni turu yoon fedhe maaltu si dhibe?” jedhe malee, barataan sun hin duʼu hin jenne.
Barataan kun isa waaʼee wantoota kanaa dhugaa baʼee fi wantoota kana barreesse dha; nutis wanti inni dhugaa baʼe dhugaa taʼuu isaa beekna.
Wantoonni Yesuus hojjete kan biraa hedduunis jiru; hundi isaanii tokko tokkoon utuu barreeffamaniiru taʼee, addunyaan iyyuu bakka kitaabni maramaan isaan irratti barreeffaman kaaʼamu kan qabaatu natti hin fakkaatu.
Fariisota keessaa namni Niqodimoos jedhamuu fi geggeessaa Yihudootaa taʼe tokko jira ture.
Inni halkaniin gara Yesuus dhufee, “Rabbii, ati barsiisaa Waaqayyo biraa dhufe taʼuu kee beekna; sababiin isaas, Waaqayyo yoo isaa wajjin taʼe malee namni dinqiiwwan ati hojjettu kana hojjechuu dandaʼu hin jiru” jedheen.
Yesuusis deebisee, “Dhuguma dhuguman siin jedha, eenyu illee lammata yoo dhalate malee, Mootummaa Waaqayyoo arguu hin dandaʼu” jedheen.
Niqodimoosis, “Namni tokko erga dulloomee booda akkamitti dhalachuu dandaʼa? Gadameessa haadha isaatti galee lammata dhalachuu dandaʼaa?” jedheen.
Yesuusis akkana jedhee deebiseef: “Dhuguma dhuguman siin jedha, eenyu illee bishaanii fi hafuura irraa yoo dhalate malee, Mootummaa Waaqayyootti galuu hin dandaʼu.
Wanti foon irraa dhalate fooni; wanti hafuura irraa dhalate immoo hafuura.
Lammata dhalachuu qabdu waan ani siin jedheef hin dinqisiifatin.
Qilleensi gara barbaadetti qilleensaʼa, atis sagalee isaa ni dhageessa; garuu eessaa akka dhufuu fi gara kamitti akka deemu hin beektu. Namni hafuura irraa dhalate hundi akkuma kana.”
Niqodimoosis, “Wantoonni kun akkamitti taʼuu dandaʼu?” jedheen.
Yesuusis deebisee akkana jedheen: “Ati barsiisaa Israaʼel taatee utuu jirtuu, wantoota kana hamma yoonaatti hin beektuu?
Dhuguma dhuguman siin jedha, nuti wanta beeknu dubbanna, wanta argines dhugaa baana; isin garuu wanta nuti dhugaa baane hin fudhattan.
Wantoota lafa irraa isinitti himnaan erga hin amantan taʼee, wantoota samii irraa yoon isinitti hime akkamitti amantu?
Kana malees, Ilma namaa isa samii irraa gad buʼe malee, namni gara samiitti ol baʼe tokko illee hin jiru.
Akkuma Museen lafa onaa keessatti bofa fannise, Ilmi namaas fannifamuu qaba;
kunis, isatti kan amanu hundi jireenya bara baraa akka qabaatuufi.
“Isatti kan amanu hundi jireenya bara baraa akka qabaatuuf malee akka hin badneef, Waaqayyo Ilma isaa isa tokkicha hamma kennuufitti addunyaa kana baayʼee jaallateera.
Sababiin isaas, Waaqayyo Ilma isaa gara addunyaatti kan erge, addunyaan karaa isaa akka fayyu malee akka inni addunyaatti murteessuuf miti.
Isatti kan amanu hundi itti hin murteeffamu. Isatti kan hin amanne hundi, maqaa Ilma Waaqayyoo isa tokkichatti waan hin amanneef, ammuma iyyuu itti murteeffameera.
Wanti murtiidhaaf buʼuura taʼu kana dha: Ifni gara addunyaa dhufeera; namoonni garuu hojiin isaanii hamaa waan taʼeef ifa mannaa dukkana jaallatan.
Wanta hamaa hojjechuu kan amaleeffate hundi ifa ni jibba; hojiin isaa akka hin saaxilamneef gara ifaatti hin dhufu.
Wanta dhugaa kan hojjetu hundi hojiin isaa fedhii Waaqayyoo wajjin kan wal simu taʼuun isaa akka mulʼatuuf gara ifaatti dhufa.”
Kana booda Yesuusii fi barattoonni isaa gara baadiyyaa Yihudaa dhaqan; achittis isaanii wajjin yeroo xinnoo dabarse, ni cuuphas ture.
Haa taʼu malee, Yohaannisis bishaan hedduun achi waan jiruuf, Enoon ishii Saalem bira jirtutti ni cuupha ture; namoonnis dhufanii ni cuuphamu turan;
Yohaannis yeroo sanatti mana hidhaa hin galle ture.
Yeroo kanatti barattoonni Yohaannis sirna qulqulleeffamuu ilaalchisee Yihudii tokkoo wajjin wal falmu turan.
Kanaaf, isaan gara Yohaannis dhufanii, “Rabbii, namichi sii wajjin Yordaanos gama turee fi inni ati waaʼee isaa dhugaa baate sun cuuphaa jira; namni hundis gara isaa dhaqaa jira” jedhaniin.
Yohaannisis deebisee akkana jedhe: “Namni tokko samii irraa yoo isaaf kenname malee, waan tokko iyyuu argachuu hin dandaʼu.
‘Ani Kiristoos miti; kan isa dura ergame sana dha malee’ jechuu koo isinumti iyyuu dhugaa anaaf baatu.
Inni misirroo qabu hundi dhirsa misirroo ti. Michuun dhirsa misirroo sanaa garuu yommuu dhaabatee sagalee isaa dhagaʼu, sagalee dhirsa misirroo sanaatiin kan kaʼe guddaa gammada. Kanaaf, amma gammachuun koo guutuu taʼeera.
Inni dabalaa adeemuu qaba; ani immoo hirʼachaa adeemuun qaba.”
Inni ol gubbaadhaa dhufe warra kaan hunda irra ni caala. Inni lafaa immoo kan lafaa ti, wantoota lafaas ni dubbata. Inni samii irraa dhufe warra kaan hunda irra ni caala.
Inni wanta argee fi dhagaʼe dhugaa baʼeera; garuu namni tokko iyyuu wanta inni dhugaa baʼe hin fudhanne.
Namni wanta Kiristoos dhugaa baʼe fudhate, Waaqayyo dhugaa taʼuu isaa chaappaadhaan mirkaneesseera.
Waaqayyo hafuura isaa qusatee waan hin kennineef, namni Waaqayyo erge dubbii Waaqayyoo dubbata.
Abbaan Ilma ni jaallata, wanta hundumaas harka isaatti dabarsee kenneera.
Ilmatti kan amanu jireenya bara baraa qaba; Ilmaaf kan hin ajajamne garuu, dheekkamsa Waaqayyootu isa irra jiraata malee jireenya hin argu.
Yesuus utuu karaa irra darbaa jiruu namicha erga dhalatee jalqabee qaro dhabeessa ture tokko arge.
Barattoonni isaas, “Rabbii, namichi kun, isa moo warra isaatu cubbuu hojjennaan qaro dhabeessa taʼee dhalate?” jedhanii isa gaafatan.
Yesuusis akkana jedhee deebise: “Hojiin Waaqayyoo isa irratti akka mulʼatuuf kun taʼe malee, namichi kunis taʼe warri isaa cubbuu hin hojjenne.
Guyyaa taʼee utuu jiruu hojii isa na erge Sanaa hojjechuu qabna; halkan eenyu illee hojjechuu itti hin dandeenye ni dhufa.
Addunyaa keessa hamman jirutti ani ifa addunyaa ti.”
Wantoota kana erga dubbatee booda, lafatti tufee hancufa isaatiin biyyoo bukeessee dhoqqee sanas ija namichaatti dibe;
namichaanis, “Dhaqii bishaan kuufamaa Salihoomitti dhiqadhu” jedheen (Salihoom jechuun “Kan Ergame” jechuu dha). Namichis dhaqee dhiqatee, ilaalaa deebiʼee dhufe.
Achiis ollaawwan isaa fi namoonni duraan utuu inni kadhatuu isa argan, “Namichi kun isa taaʼee kadhatu sana mitii?” jechuu jalqaban.
Tokko tokko, “Eeyyee isa dha” jedhu turan. Kaan garuu, “Lakki, isa fakkaata malee isa miti” jedhu turan. Namichis, “Ani isuma” jedha ture.
Kanaaf isaan, “Maarree iji kee akkamitti baname?” jedhanii isa gaafatan.
Innis, “Namichi Yesuus jedhamu biyyoo bukeessee ija kootti erga dibee booda, ‘Dhaqii Salihoomitti dhiqadhu’ naan jedhe. Anis dhaqeen dhiqadhe, agartuun koos anaaf deebiʼe” jedhee deebise.
Isaanis, “Namichi sun eessa jira?” jedhaniin. Innis, “Ani hin beeku” jedhe.
Isaanis namicha qaro dhabeessa ture sana gara Fariisotaatti geessan.
Akkuma carraa taʼee immoo, guyyaan Yesuus biyyoo bukeessee ija namichaa itti bane sun Sanbata ture.
Fariisonnis yeroo kanatti namichi akkamitti agartuun isaa akka isaaf deebiʼe isa gaafachuu jalqaban. Namichis, “Inni, dhoqqee ija kootti dibe, anis nan dhiqadhe, achiis arguun dandaʼe” isaaniin jedhe.
Yeroo kanatti Fariisota keessaa tokko tokko, “Namichi kun Sanbata waan hin kabajneef, Waaqayyo biraa kan dhufe miti” jedhan. Warri kaan garuu, “Namni cubbamaa taʼe tokko akkamitti dinqiiwwan akkanaa hojjechuu dandaʼa?” jedhan. Kanaan kan kaʼes, isaan gidduutti wal qoqqooduun ni uumame.
Isaan ammas namicha qaro dhabeessa ture sanaan, “Ija kee kan siif bane isa waan taʼeef, ati waaʼee isaa maal jetta?” jedhaniin. Namichis, “Inni raajii dha” jedhe.
Haa taʼu malee, Yihudoonni haadhaa fi abbaa namicha iji isaa baname sanaa hamma waamanitti, namichi qaro dhabeessa akka turee fi amma qaroon isaa akka isaaf deebiʼe hin amanne.
Kanaan kan kaʼes, “Ilmi keessan inni isin qaro dhabeessa taʼee dhalate jettan isa kanaa? Maarree amma akkamitti arguu dandaʼe?” jedhanii warra isaa gaafatan.
Warri isaas akkana jedhanii deebisan: “Kun ilma keenya akka taʼee fi qaro dhabeessa taʼee akka dhalate beekna.
Garuu, amma akkamitti arguu akka dandaʼe yookiin eenyu ija isaa akka isaaf bane hin beeknu. Isuma gaafadhaa. Inni nama guddaa dha. Waaʼee ofii isaa dubbachuu dandaʼa.”
Yihudoonni inni Kiristoos akka taʼe namni amanu kam iyyuu mana sagadaa keessaa akka ariʼamu walii galanii waan turaniif, warri isaa akkana kan jedhan isaaniin waan sodaataniif ture.
Warri isaa, “Inni nama guddaa dha. Isuma gaafadhaa” kan jedhan kanaaf ture.
Fariisonnis yeroo lammataatiif namicha qaro dhabeessa ture sana waamanii, “Dhugaa dubbachuudhaan Waaqayyoof ulfina kenni; nuti namichi kun cubbamaa taʼuu isaa beekna” jedhaniin.
Innis, “Inni cubbamaa taʼuu fi dhiisuu isaa ani hin beeku. Wanti ani beeku tokko, ani qaro dhabeessa akkan turee fi amma garuu arguu akkan dandaʼe qofa dha” jedhee deebiseef.
Isaanis, “Inni maal siif godhe? Akkamitti ija kee siif bane?” jedhaniin.
Innis, “Isinitti himeen tureem, isin garuu hin dhageessan. Lammata dhagaʼuu kan barbaaddan maaliifi? Isinis barattoota isaa taʼuu barbaaddu moo?” jedhe.
Yeroo kanatti tuffiidhaan akkana jedhaniin: “Barataan namicha sanaa si’i; nuti garuu barattoota Musee ti.
Nuti Waaqayyo Museetti akka dubbate beekna; namichi kun garuu eessaa akka dhufe hin beeknu.”
Namichis deebisee akkana isaaniin jedhe: “Inni eessaa akka dhufe wallaaluun keessan dhuguma iyyuu nama ajaaʼibsiisa; garuu inni ija koo anaaf baneera.
Waaqayyo cubbamoota akka hin dhageenye beekna; garuu namni tokko Waaqayyoon kan sodaatuu fi fedhii isaa kan raawwatu yoo taʼe Waaqayyo isa ni dhagaʼa.
Dur durii jalqabee namni ija nama qaro dhabeessa taʼee dhalate akka bane matumaa dhagaʼamee hin beeku.
Namichi kun utuu Waaqayyo biraa hin dhufne taʼee, waan tokko illee gochuu hin dandaʼu ture.”
Isaanis deebisanii, “Ati guutummaan kee cubbuudhaan faalamee kan dhalatte taatee utuu jirtuu, nu barsiisuu barbaaddaa?” jedhaniin. Sana boodas isa ariʼan!
Yesuusis akka isa ariʼan dhagaʼe; yommuu isa argus, “Ati Ilma namaatti ni amantaa?” jedheen.
Namichis, “Yaa gooftaa, akka ani isatti amanuuf inni eenyu?” jedhee deebiseef.
Yesuusis, “Ati isa argiteetta; inni sitti dubbachaa jirus isuma” jedheen.
Innis, “Yaa Gooftaa, eeyyee isatti nan amana” jedheen. Achiis isaaf sagade.
Yeroo kanatti Yesuus, “Ani wanta murtii kanaaf buʼuura taʼu kennuuf gara addunyaa dhufeera; innis namoonni hin argine akka arganiif, namoonni argan immoo akka jaamaniifi” jedhe.
Fariisota isaa wajjin turan keessaa tokko tokko kana yommuu dhagaʼan, “Maarree nuti jaamotaa?” jedhaniin.
Yesuusis, “Jaamota utuu taatanii silaa cubbuu hin qabdan turtan. Amma garuu, ‘Ni argina’ jettu, kanaaf cubbuun keessan isiniif hin dhiifamu” isaaniin jedhe.
Guyyaa sadaffaattis Qaanaa ishii Galiilaa keessa jirtutti cidhni gaaʼelaa tokko jira ture; haati Yesuusis achi turte.
Yesuusii fi barattoonni isaas cidha gaaʼelaa sana irratti afeeramanii turan.
Yommuu daadhiin wayinii dhumu haati Yesuus, “Daadhiin wayinii isaan jalaa dhumeera” jetteen.
Yesuus garuu, “Dubartii nana, dhimmi kun anaa fi siin ni ilaallataa? Saʼaatiin koo amma iyyuu hin geenye” jedheen.
Haati isaas, warra keessumsiisan sanaan, “Wanta inni isinitti himu hunda godhaa” jetteen.
Yeroo kanatti akka seera qulqulleeffamuu Yihudootaatti gaaniiwwan dhagaa, tokkoon tokkoon isaanii gara liitirii 44 yookiin liitirii 66 qabachuu dandaʼan jaʼa achi kaaʼamanii turan.
Yesuusis, “Gaaniiwwan kana bishaan itti guutaa” isaaniin jedhe. Isaanis hamma afaan isaaniitti bishaan itti guutan.
Achiis Yesuus, “Amma buusaatii namicha cidha geggeessuuf kennaa” isaaniin jedhe. Isaanis buusanii itti geessan.
Geggeessituun cidhaa sun, bishaanicha isa gara daadhii wayiniitti jijjiirame dhamdhamee yommuu ilaalu, (keessumsiistonni bishaan waraaban sun kana kan beekan taʼus) daadhiin sun eessaa akka dhufe waan hin beekneef dhirsa misirroo waamee,
“Namni hundi jalqaba daadhii wayinii isa gaarii dhiheessa; yommuu namoonni machaaʼan immoo daadhii isa laafaa dhiheessa. Ati garuu hamma yoonaatti daadhii wayinii isa gaarii tursiteetta” jedheen.
Yesuus dinqii isaa isa jalqabaa kana Qaanaa ishii Galiilaa keessa jirtutti hojjete; kanaanis ulfina isaa mulʼise; barattoonni isaas isatti amanan.
Kana booda inni, haati isaa, obboloonni isaa fi barattoonni isaa Qifirnaahomitti gad buʼan; haa taʼu malee guyyoota hedduudhaaf achi hin turre.
Yeroo kanatti Ayyaanni Faasikaa Yihudootaa dhihaatee waan tureef, Yesuus gara Yerusaalemitti ol baʼe.
Mana qulqullummaa keessattis namoota loon, hoolotaa fi gugee gurguran, akkasumas namoota taaʼanii qarshii jijjiiran arge.
Kanaaf, funyoo irraa qaccee dhaʼatee, hunda isaanii hoolotaa fi loon isaanii wajjin mana qulqullummaa keessaa ariʼe; saantima warra qarshii jijjiiranii ni bittinse, minjaala isaaniis ni gaggaragalche.
Warra gugee gurguran sanaanis, “Wantoota kana asii baasaa! Mana Abbaa koo mana daldalaa gochuu keessan dhiisaa!” jedhe.
Yeroo kanatti barattoonni isaa wanta, “Hinaaffaan ani mana keetiif qabu na guba” jedhamee barreeffame sana yaadatan.
Kanaaf, Yihudoonni deebisanii, “Wantoota kana hojjechuuf aangoo akka qabdu mallattoo akkamii nutti argisiisuu dandeessa?” jedhaniin.
Yesuusis deebisee, “Mana qulqullummaa kana diigaa, anis guyyaa sadiitti deebisee nan ijaara” isaaniin jedhe.
Yeroo kanatti Yihudoonni, “Manni qulqullummaa kun waggaa 46tti ijaarame; ati immoo guyyaa sadiitti deebistee ijaartaa?” jedhaniin.
Inni garuu mana qulqullummaa yeroo jedhu, waaʼee qaama isaa dubbachuu isaa ture.
Kanaaf, yommuu inni duʼaa kaʼu barattoonni isaa, inni wantoota kana dubbachaa akka ture yaadatan; Kitaaba Qulqulluu fi wanta Yesuus dubbatettis ni amanan.
Haa taʼu malee, yeroo Ayyaana Faasikaatti yommuu inni Yerusaalem keessa ture, namoonni hedduun dinqiiwwan inni hojjete arguudhaan maqaa isaatti amanan.
Yesuus garuu hunda isaanii waan beekuuf isaan hin amanu ture;
inni wanta nama keessa jiru waan beekuuf, eenyu illee waaʼee namaa akka isaaf dhugaa baʼu isa hin barbaachisu ture.
Yesuus akkana jedhe: “Dhuguma dhuguman isiniin jedha, inni karaa balbalaa utuu hin taʼin, karaa gara biraa utaalee gola hoolotaatti seenu, hattuu fi saamtuu dha.
Inni karaa balbalaa seenu garuu, tiksee hoolotaa ti.
Inni balbala eegus isaaf ni bana; hoolonnis sagalee isaa ni dhagaʼu. Inni hoolota isaa maqaa maqaa isaaniitiin waamee gad ni yaasa.
Hoolota isaa hunda erga gad yaasee booda, isaan dura buʼee deema; isaanis sagalee isaa waan beekaniif isa duukaa ni buʼu.
Hoolonni sagalee keessummaa waan hin beekneef, isa irraa ni baqatu malee matumaa keessummaa duukaa hin buʼan.”
Yesuus fakkeenya kana isaanitti dubbatus, isaan garuu wanta inni isaanitti dubbachaa ture hin hubanne.
Kanaaf, Yesuus ammas akkana jedhe: “Dhuguma dhuguman isiniin jedha, ani balbala hoolotaa ti.
Warri maqaa kootiin dhufanii turan hundi hattootaa fi saamtota dha; hoolonni sun garuu isaan hin dhageenye.
Ani balbalicha; namni karaa koo seenu hundi ni fayya; inni ol ni seena, gadis ni baʼa, bakka dheedichaas ni argata.
Hattuun, hatuuf, qaluu fi balleessuuf malee wanta kan biraadhaaf hin dhufu. Ani isaan jireenya akka argatanii fi jireenya irraa hafaa akka qabaataniif dhufeera.
Ani tiksee gaarii dha; tiksee gaariin immoo hoolota isaatiif jedhee lubbuu isaa dabarsee ni kenna.
Namni qacaramee hojjetu, tiksee kan hin taanee fi hoolonni sun kan isaa kan hin taane garuu, yeeyyiin yommuu dhufu argee hoolota sana dhiisee baqata; yeeyyiin sunis isaan butata, isaan bittinneessas;
kana kan godhus inni nama qacaramee hojjetuu fi hoolotaaf dantaa hin qabne waan taʼeefi.
Ani tiksee gaarii dha. Ani hoolota koo beeka, hoolonni koos ana beeku;
kunis akkuma Abbaan ana beekuu fi anis Abbaa beeku jechuu dha; ani hoolota kootiif jedhee lubbuu koo dabarsee nan kenna.
“Ani, hoolota kan biraa gola kana keessaa hin taane qaba; isaaniinis fiduun qaba, isaan sagalee koo ni dhagaʼu, tuuta tokkos ni taʼu; tikseen isaaniis tokko taʼa.
Ani deebisee akkan argadhuuf, lubbuu koo dabarsee nan kenna; Abbaan kan na jaallatus kanaafi.
Anumatu ofii kootiin kakaʼee lubbuu koo dabarsee kenna malee, eenyu illee ana irraa hin fudhatu. Ani lubbuu koo dabarsee kennuuf aangoo qaba, deebisee argachuufis aangoo qaba. Ajaja kana Abbaa koo irraan fudhadhe.”
Yesuus wantoota kana waan dubbateef ammas Yihudoota gidduutti wal qoqqooduun ni uumame.
Hedduun isaaniis, “Jinniitu isa keessa jira; inni maraateera. Maaliif isa dhaggeeffattu?” jedhu turan.
Kaan garuu, “Namni jinniin keessa jiru wantoota akkanaa hin dubbatu. Jinniin ija namoota qaro dhabeeyyii banuu ni dandaʼaa?” jedhan.
Yeroo sana Ayyaanni Haareffama Mana Qulqullummaa Yerusaalem keessatti kabajamaa ture. Yeroon isaas ganna ture;
Yesuusis mana qulqullummaa Solomoon keessa, daandii isa gardaafoo qabu irra deddeebiʼa ture.
Yeroo kanatti Yihudoonni isatti marsanii, “Hanga yoomiitti qalbii nu rarraasta? Ati Kiristoos yoo taate ifatti nutti himi” isaan jechuu jalqaban.
Yesuusis deebisee akkana isaaniin jedhe: “Ani isinitti himeera, isin garuu hin amantan. Hojiiwwan ani maqaa Abbaa kootiin hojjechaa jiru kun, waaʼee koo dhugaa ni baʼu.
Isin garuu hoolota koo waan hin taaneef hin amantan.
Hoolonni koo sagalee koo ni dhagaʼu, ani isaan beeka, isaanis ana duukaa buʼu.
Ani jireenya bara baraa isaaniif nan kenna; isaan matumaa hin balleeffaman; eenyu illee harka koo keessaa isaan hin butatu.
Wanti Abbaan koo naa kenne wantoota kan biraa hunda irra ni caala; harka Abbaa keessaa isaan butuu kan dandaʼu tokko illee hin jiru.
Anii fi Abbaan tokko dha.”
Yihudoonni ammas isa rukutuuf dhagaa funaannatan.
Yesuusis deebisee, “Ani Abbaa biraa hojiiwwan gaggaarii hedduu isinitti argisiiseera. Maarree hojiiwwan kana keessaa isa kamiif dhagaadhaan ana rukuttu?” isaaniin jedhe.
Yihudoonnis, “Dhagaadhaan kan si rukunnu, hojii gaarii hojjette sanaaf utuu hin taʼin, ati nama taatee utuu jirtuu waaqa of gochuudhaan Waaqayyoon waan arrabsiteefi” jedhanii deebisaniif.
Yesuusis akkana jedhee isaaniif deebise: “Seera keessan keessatti ‘Ani “Isin waaqayyolii dha” jedheera’ jedhamee hin barreeffamnee ree?
Inni warra dubbiin Waaqayyoo mormu ‘waaqayyolii’ jedhee kan waamuu fi Kitaabni Qulqulluun immoo kan hin diigamne erga taʼee,
‘Ani Ilma Waaqayyoo ti’ waanan isiniin jedheef, isin ana isa Abbaan qulqulleessee fi addunyaatti erge ‘Waaqayyoon arrabsiteetta’ naan jettuu?
Ani hojii Abbaa koo hin hojjedhu taanaan ana hin amaninaa.
Hojii Abbaa koo nan hojjedha yoon taʼe garuu, yoo ana amanuu baattan illee, Abbaan anaa wajjin tokkummaa akka qabuu fi anis Abbaa wajjin tokkummaa akkan qabu akka beektanii fi beekuu keessan akka itti fuftaniif hojiiwwan sana amanaa.”
Kanaaf, isaan ammas isa qabuuf yaalan; inni garuu isaan jalaa miliqe.
Sana booda ammas Yordaanos gama bakka Yohaannis jalqaba itti cuuphaa ture dhaqee achuma ture.
Namoonni hedduunis gara isaa dhufanii, “Yohaannis dinqii tokko illee hin hojjenne; wanti Yohaannis waaʼee namicha kanaa dubbate hundi garuu dhugaa dha” jechuu jalqaban.
Namoonni hedduunis achitti isatti amanan.
“Ani akka isin hin gufanneef, wantoota kana isinitti himeera.
Namoonni mana sagadaa keessaa isin baasu. Dhuguma iyyuu, saʼaatiin namni isin ajjeesu hundi Waaqayyoof tajaajila qulqulluu akka dhiheessu isatti dhagaʼamu ni dhufa.
Haa taʼu malee isaan wantoota kana kan godhan Abbaas taʼe anaan waan hin beekneefi.
Taʼus, saʼaatiin wantoonni kun itti raawwataman yeroo gaʼu, ani isinitti himuu koo akka yaadattaniif wantoota kana isinitti himeera. “Ani isinii wajjin waanan tureef, jalqaba irratti wantoota kana isinitti hin himne.
Amma garuu gara isa na erge Sanaa nan dhaqa; haa taʼu malee isin keessaa namni, ‘Ati eessa dhaqxa?’ jedhee na gaafatu hin jiru.
Garuu ani wantoota kana waanan isinitti himeef, garaan keessan gaddaan guutameera.
Taʼus, dhuguman isiniin jedha, ani deemuun koo isiniif faayidaa qaba. Sababiin isaas, ani yoon deeme malee gargaaraan sun gara keessan hin dhufu; ani yoon deeme garuu isa gara keessanitti nan erga.
Innis yeroo dhufu, waaʼee cubbuu, waaʼee qajeelummaa fi waaʼee murtii ragaa amansiisaa addunyaatti dhiheessa.
Addunyaan waan natti hin amanneef, inni cubbuu addunyaa ifatti saaxila;
erga ani gara Abbaa dhaqee boodas, isin sana booda waan na hin argineef, inni ani wanta qajeelaa taʼe akkan godhu addunyaatti argisiisa.
Kana malees, inni bulchaa addunyaa kanatti waan murteesseef, inni Waaqayyo itti murteessu eenyu akka taʼe ifatti beeksisa.
“Ani amma iyyuu wantootan isinitti himu hedduun qaba, isin garuu amma isaan baachuu hin dandeessan.
Inni sun, jechuunis hafuurri dhugaa yommuu dhufu garuu gara dhugaa hundatti isin qajeelcha; sababiin isaas inni wanta dhagaʼe dubbata; akkasumas, wantoota dhufan isin beeksisa malee ofii isaatiin kakaʼee hin dubbatu.
Inni sun wanta kan koo taʼe irraa fuudhee waan isinitti beeksisuuf, inni anaaf ulfina ni kenna.
Wanti Abbaan qabu hundi kan koo ti. Inni wanta kan koo taʼe irraa fudhatee isinitti beeksisa kanan jedhes kanumaafi.
Yeroo gabaabduu booda ana hin argitan, ammas yeroo gabaabduu booda na argitu.”
Yeroo kanatti barattoonni isaa tokko tokko, inni “‘Ani gara Abbaa waanan dhaquuf,’ akkasumas ‘yeroo gabaabduu booda ana hin argitan, ammas yeroo gabaabduu booda na argitu’ yeroo nuun jedhu maal jechuu isaa ti?” waliin jedhan.
Kanaaf, “‘Yeroo gabaabduu’ yommuu jedhu maal jechuu isaa ti? Waaʼee maalii dubbachaa akka jiru hin beeknu” jedhu turan.
Yesuus akka isaan isa gaafachuu barbaadan beekee akkana isaaniin jedhe: “Isin sababii ani, ‘yeroo gabaabduu booda na hin argitan, ammas yeroo gabaabduu booda na argitu’ jedheef wanta kana wal gaafachaa jirtuu?
Dhuguma dhuguman isiniin jedha, isin ni boossu, wayyoo wayyoos ni jettu, addunyaan garuu ni gammada; isin ni gadditu gaddi keessan garuu gara gammachuutti ni jijjiirama.
Dubartiin tokko yommuu daʼuuf jettu saʼaatiin ishii waan gaʼeef ni gadditi, erga mucaa deessee booda garuu namni tokko gara addunyaa waan dhufeef, gammachuu ishii irraa kan kaʼe sana booda dhiphina ishii hin yaadattu.
Isinis amma gadditaniittu; haa taʼu malee ani lammata waanan isin arguuf garaan keessan ni gammada; gammachuu keessanis eenyu illee isin jalaa hin fudhatu.
Guyyaa sanatti isin gaaffii tokko illee na hin gaafattan. Dhuguma dhuguman isiniin jedha, isin wanta akkamii iyyuu Abbaa yoo kadhattan, inni maqaa kootiin isiniif ni kenna.
Isin hamma yoonaatti waan tokko illee maqaa kootiin hin kadhanne. Gammachuun keessan guutuu akka taʼuuf, kadhadhaa ni argattu.
“Ani wantoota kana fakkeenyaan isinitti himeera. Saʼaatiin ani fakkeenyaan isinitti hin dubbanne ni dhufa; kanaa mannaa, ani waaʼee Abbaa ifatti isinitti nan hima.
Guyyaa sanatti isin maqaa kootiin Abbaa ni kadhattu; kana jechuun koo garuu ani isiniif nan kadhadha jechuu koo miti.
Sababiin isaas, isin waan na jaallattanii fi Waaqayyoon bakka buʼee akkan dhufe waan amantaniif, Abbaan ofii isaatiif iyyuu isin ni jaallata.
Ani Abbaa bakka buʼee gara addunyaa dhufeera. Amma addunyaa dhiisee gara Abbaa nan dhaqa.”
Yeroo kanatti barattoonni isaa akkana jedhan: “Kunoo, ati amma fakkeenyaan utuu hin taʼin ifatti dubbachaa jirta.
Ati wanta hunda akka beektuu fi eenyu illee si gaafachuun akka isa hin barbaachisne amma beekneerra. Kanaanis ati Waaqayyo biraa akka dhufte amanneerra.”
Yesuusis deebisee akkana isaaniin jedhe: “Amma amantanii?
Kunoo saʼaatiin hundi keessan kophaatti na dhiistanii gara mana mana keessaniitti itti faffacaatan dhufaa jira; ammuma iyyuu kunoo gaʼeera. Taʼus Abbaan anaa wajjin waan jiruuf, ani kophaa koo miti.
Isin karaa koo nagaa akka argattaniif, ani wantoota kana isinitti himeera. Addunyaa keessatti rakkinni isin irra gaʼa, garuu jabaadhaa! Ani addunyaa moʼeera.”
Kana booda ayyaana Yihudootaa waan tureef, Yesuus gara Yerusaalemitti ol baʼe.
Yerusaalem keessa Karra Hoolaa bira bishaan kuufamaan afaan Ibrootaatiin Beetazaataa jedhamu tokko jira ture; naannoo haroo sanaa daandii gardaafoo qabu shantu jira ture.
Gardaafoowwan sana jala namoonni dhukkubsatan, warri qaro dhabeeyyii taʼan, warri naafatanii fi warri lamshaaʼan baayʼeen ni ciisu turan.
Namichi waggaa 38f dhukkubsate tokko achi ture.
Yesuus namichi kun achi ciisee yommuu isa argu, akka inni yeroo dheeraadhaaf dhukkubsachaa ture beekee, “Fayyuu ni barbaaddaa?” jedheen.
Namichi dhukkubsatu sunis, “Yaa Gooftaa, yommuu bishaanichi raafamu nama na gargaaree bishaan kuufamaa kana keessa na buusu hin qabu; garuu utuu ani seenuuf deemaa jiruu namni kan biraan ana dursee itti seena” jedhee deebiseef.
Yesuusis, “Kaʼi! Afata kee baadhuutii deemi!” jedheen.
Namichis yeruma sana fayye; afata isaas baatee deemuu jalqabe. Guyyaan sunis Sanbata ture.
Yihudoonnis namicha fayye sanaan, “Harʼa Sanbata dha; afata kee akka baattu seerri siif hin heyyamu” jedhaniin.
Inni garuu, “Namicha na fayyisetu, ‘Afata kee baadhuu deemi’ naan jedhe” jedhee isaaniif deebise.
Isaanis, “Namichi ‘Afata kee baadhuu deemi’ siin jedhe sun eenyu?” jedhanii isa gaafatan.
Haa taʼu malee, Yesuus namoota hedduu achi turan gidduu waan seeneef, namichi sun eenyu akka isa fayyise hin beekne ture.
Sana booda Yesuus namicha sana mana qulqullummaa keessatti argatee, “Kunoo, amma fayyiteetta; egaa kana irra kan caalu akka sitti hin dhufneef, siʼachi cubbuu hin hojjetin” jedheen.
Yeroo kanatti namichi dhaqee kan isa fayyise Yesuus taʼuu isaa Yihudootatti hime.
Yesuus guyyaa Sanbataatti wantoota kana waan hojjetuuf, Yihudoonni ariʼatama isa irra geessisuu jalqaban.
Inni garuu, “Abbaan koo hanga ammaatti hojjechaa jira; anis nan hojjedha” jedhee isaaniif deebise.
Seera Sanbataa cabsuu isaa qofa utuu hin taʼin, sababii inni Waaqayyo Abbaa isaa akka taʼe dubbatee, Waaqayyoo wajjin of qixxeesseef Yihudoonni ittuma caalchisanii isa ajjeesuu barbaadu turan.
Kanaaf, Yesuus akkana jedhee isaaniif deebise: “Dhuguma dhuguman isiniin jedha, Ilmi waanuma Abbaan isaa yeroo hojjetu arge qofa malee, ofii isaatiin kakaʼee wanta tokko illee hojjechuu hin dandaʼu. Sababiin isaas waanuma Abbaan hojjetu hunda, Ilmis haaluma wal fakkaatuun wantootuma sana hojjeta.
Abbaan Ilma ni jaallata, wanta ofii isaatii hojjetu hundas isatti argisiisa; akka isin dinqisiifattaniif inni hojiiwwan kana irra caalan iyyuu isatti argisiisuuf jedha.
Akkuma Abbaan namoota duʼan kaasee jireenya isaaniif kennu, Ilmis nama barbaadeef jireenya ni kenna.
Sababiin isaas, Abbaan matumaa eenyuutti iyyuu hin murteessu; kanaa mannaa hundumaa irratti akka murteessuuf Ilmaaf aangoo kenneera;
kanas kan godhe, namni hundi akkuma Abbaadhaaf ulfina kennu, Ilmaafis ulfina akka kennuufi. Namni Ilmaaf ulfina hin kennine, Abbaa isa isa ergeefis ulfina hin kennu.
Dhuguma dhuguman isiniin jedha, namni dubbii koo dhagaʼuu fi isa na erge Sanatti amanu hundi jireenya bara baraa qaba; akkasumas duʼa jalaa gara jireenyaatti darba malee isatti hin murteeffamu.
“Dhuguma dhuguman isiniin jedha, saʼaatiin warri duʼan sagalee Ilma Waaqayyoo itti dhagaʼan ni dhufa; saʼaatiin sunis amma dha; warri xiyyeeffannaadhaan dhaggeeffatanis ni jiraatu.
Sababiin isaas akkuma Abbaan jireenya kennuuf aangoo qabu, akkasuma Ilmis jireenya kennuuf aangoo akka qabaatu isaaf kenneera.
Ilma namaa waan taʼeefis, murtii akka kennu aangoon isaaf kennameera.
Kana hin dinqisiifatinaa; sababiin isaas saʼaatiin namoonni duʼanii awwaala yaadannoo keessa jiran hundi sagalee isaa itti dhagaʼan ni dhufa;
warri wanta gaarii hojjetan duʼaa kaʼiinsa jireenyaatiif warri wanta gadhee hojjetan immoo duʼaa kaʼiinsa murtiitiif awwaala keessaa ni baʼu.
Ani ofii kootiin kakaʼee wanta tokko illee gochuu hin dandaʼu. Akkuman Abbaa koo irraa dhagaʼetti nan murteessa; ani fedhii isa na ergee malee fedhii mataa koo raawwachuu waanan hin barbaadneef murtiin koo qajeelaa dha.
“Ani qofti waaʼee ofii koo yoon dhugaa baʼe, waan ani dhugaa baʼu dhugaa hin taʼu.
Haa taʼu malee, waaʼee koo kan dhugaa baʼu kan biraan jira; anis wanti inni waaʼee koo dhugaa baʼu sun dhugaa akka taʼe beeka.
Isin gara Yohaannisitti namoota ergitanii turtan; innis waaʼee dhugaa sanaa dhugaa baʼeera.
Haa taʼu malee, ani namni akka dhugaa anaaf baʼu hin barbaadu; wantoota kana kan ani dubbadhu garuu akka isin fayyitaniifi.
Yohaannis ibsaa bobaʼee ifa kennu ture; isinis yeroo xinnoodhaaf ifa isaatti baayʼee gammaduudhaaf fedhii qabdu turtan.
Ani garuu Yohaannis caalaa dhugaa kan anaaf baʼu qaba; sababiin isaas hojiiwwan akka ani hojjedhu Abbaan koo natti kenne, jechuunis hojiiwwan ani hojjechaa jiru kun, akka Abbaan na erge mirkaneessu.
Kana malees, Abbaan inni na erge ofii isaatii waaʼee koo dhugaa baʼeera. Isin matumaa sagalee isaa hin dhageenye, bifa isaas hin argine;
akkasumas isin isa inni erge waan hin amanneef, dubbiin isaa isin keessa hin jiraatu.
“Isin Kitaabota Qulqulluudhaan jireenya bara baraa arganna jettanii waan yaaddaniif kitaabota sana qorattu; kitaabonni kunis waaʼeedhuma koo dhugaa baʼu.
Taʼus, isin jireenya argachuuf gara koo dhufuu hin barbaaddan.
Ani nama irraa ulfina argachuu hin barbaadu;
taʼus, akka isin jaalala Waaqayyoo of keessaa hin qabne akka gaariitti nan beeka.
Ani maqaa Abbaa kootiin nan dhufe; isin garuu na hin simanne. Namni kan biraan maqaa ofii isaatiin yoo dhufe garuu isa ni simattu.
Isin walii keessaniif ulfina kan kennitan, ulfina isa Waaqa tokkicha biraa dhufu garuu kan hin barbaadne erga taatanii, akkamitti amanuu dandeessu ree?
Ani Abbaa duratti waanan isin himadhu isinitti hin fakkaatin; kan isin himatu tokko jira; innis Musee isa isin abdattan sana dha.
Dhugaa dha, Museen waaʼee koo waan barreesseef, utuu isatti amantaniittu taʼee, anattis ni amantu turtan.
Haa taʼu malee wanta Museen barreesse hin amantan erga taʼee, wanta ani dubbadhu akkamitti amantu ree?”
Yesuus itti dabalee akkana jedhe: “Garaan keessan hin raafamin. Waaqayyotti amanaa, anattis amanaa.
Mana Abbaa koo keessa iddoon jireenyaa hedduun jira. Iddoo isiniif qopheessuu waanan deemuuf, kun utuu taʼuu baatee isinitti nan himan ture.
Anis dhaqee ergan iddoo isiniif qopheessee booda, isinis iddoo ani jiru akka taataniif deebiʼee dhufeen iddoo ani jirutti isin fudhadha.
Iddoo ani dhaqus karaa isaa ni beektu.”
Toomaasis, “Yaa Gooftaa ati eessa akka dhaqxu hin beeknu. Karaa isaa akkamitti beekuu dandeenya ree?” jedheen.
Yesuusis akkana jedheen: “Karaan, dhugaanii fi jireenyi ana. Karaa koo yoo taʼe malee, eenyu iyyuu gara Abbaa dhufuu hin dandaʼu.
Utuu ana beektaniittu taʼee, Abbaa koos ni beektu turtan; ammaa jalqabee garuu isa beektu; akkasumas isa argitaniittu.”
Filiphoosis, “Yaa Gooftaa, Abbaa nutti argisiisi; kunumti nu gaʼa” jedheen.
Yesuusis akkana jedheen: “Yaa Filiphoos, yeroo dheeraa hammanaatiif ergan isinii wajjin jiraadhee booda illee, isin amma iyyuu na hin beeknee? Namni ana arge hundi Abbaas argeera. Maarree ati akkamitti, ‘Abbaa nutti argisiisi’ jetta?
Ani Abbaa wajjin tokkummaa akkan qabuu fi Abbaanis anaa wajjin tokkummaa akka qabu hin amantuu? Abbaa isa anaa wajjin tokkummaa qabutu hojii isaa hojjechaa jira malee, wantoota ani isinitti dubbadhe ofii kootiin kakaʼee hin dubbanne.
Ani Abbaa wajjin tokkummaa akkan qabu, Abbaanis anaa wajjin tokkummaa akka qabu na amanaa; yoo kun taʼuu baates hojiiwwan ani hojjedhe sanaaf jedhaatii amanaa.
Dhuguma dhuguman isiniin jedha, namni anatti amanu hundi hojii ani hojjedhus ni hojjeta; ani gara Abbaa waanan dhaquuf, inni hojii kana irra caalus ni hojjeta.
Kana malees, Abbaan karaa Ilmaa ulfina akka argatuuf, wanta isin maqaa kootiin kadhattan hunda ani isiniif nan raawwadha.
Wanta akkamii iyyuu maqaa kootiin yoo kadhattan ani nan raawwadha.
“Isin yoo na jaallattan ajajawwan koo ni eegdu.
Ani Abbaa nan kadhadha; Abbaanis inni bara baraan akka isinii wajjin jiraatuuf gargaaraa kan biraa isiniif ni kenna;
innis hafuura dhugaa siʼa taʼu, addunyaan waan isa hin arginee fi waan isa hin beekneef fudhachuu hin dandaʼu. Taʼus inni isinii wajjin waan jiraatuu fi isin keessa waan jiruuf isin isa ni beektu.
Ani akkuma gadditanii jirtanitti isin dhiisee hin deemu. Ani gara keessan nan dhufa.
Yeroo gabaabduu booda addunyaan siʼachi ana hin argu; isin garuu ani waanan jiraadhuu fi isinis waan jiraattaniif ana ni argitu.
Guyyaa sanatti ani Abbaa koo wajjin tokkummaa akkan qabu, isin anaa wajjin tokkummaa akka qabdanii fi anis isinii wajjin tokkummaa akkan qabu ni beektu.
Namni ana jaallatu, isa ajajawwan koo fudhatuu fi eegu dha. Nama na jaallatu hunda Abbaan koo ni jaallata, anis isa nan jaalladha, isattis ifatti of nan mulʼisa.”
Yihudaa Asqorotuu utuu hin taʼin Yihudaa inni kan biraan, “Yaa Gooftaa, ati addunyaatti utuu hin taʼin nutti ifatti mulʼachuu kan yaadde maaliifi?” jedheen.
Yesuusis akkana jedhee deebiseef: “Namni na jaallatu hundi dubbii koo ni eega, Abbaan koos isa jaallata, nutis gara isaa dhufnee bakka jireenyaa keenya isaa wajjin godhanna.
Namni na hin jaallanne hundi, dubbii koo hin eegu. Dubbiin isin dhagaʼaa jirtan, kan Abbaa isa na erge sanaa ti malee kan koo miti.
“Ani amma utuun isinii wajjin jiruu, wantoota kana isinitti dubbadheera.
Gargaaraan, jechuunis hafuurri qulqulluun inni Abbaan maqaa kootiin ergu sun garuu wanta hunda isin barsiisa; wantoota ani isinitti hime hundas isin yaadachiisa.
Ani nagaa isin biratti nan hambisa; ani nagaa koo isiniif nan kenna. Ani nagaa koo kanan isiniif kennu akka addunyaan kennutti miti. Garaan keessan akka raafamus taʼe sodaadhaan akka guutamu hin godhinaa.
‘Ani nan deema, deebiʼees gara keessan nan dhufa’ akkan isiniin jedhe dhageessaniittu. Utuu na jaallattu taʼee, Abbaan ana irra waan caaluuf gara Abbaa dhaquu kootti ni gammaddu turtan.
Kanaaf, wanti kun yommuu raawwatamu akka amantaniif, ani amma wanti kun raawwatamuu isaa dura isinitti himeera.
Bulchaan addunyaa kanaa dhufaa waan jiruuf, ani kana caalaa isinii wajjin hin dubbadhu; inni ana irratti aangoo hin qabu.
Haa taʼu malee, ani Abbaa akkan jaalladhu addunyaan akka beekuuf, akkuma Abbaan ana ajajetti nan hojjedha. Kaʼaa, asii haa deemnu.
“Ani muka wayinii isa dhugaa ti, kan dhaabe immoo Abbaa koo ti.
Abbaan, damee ana irra jiruu fi firii hin godhanne hunda ni mura; damee firii godhatu hunda immoo firii hedduu akka godhatuuf ni qulqulleessa.
Dubbii ani isinitti himeen kan kaʼe, isin ammuma iyyuu qulqulluu dha.
Anaa wajjin tokkummaadhaan jiraadhaa, anis isinii wajjin tokkummaadhaan nan jiraadha. Akkuma dameen tokko muka wayiniitti maxxanee yoo jiraate malee ofuma isaatiin firii godhachuu hin dandeenye, isinis anaa wajjin tokkummaadhaan yoo jiraattan malee firii godhachuu hin dandeessan.
Ani muka wayinii ti; isin immoo dameewwan isaa ti. Namni anaa wajjin tokkummaadhaan jiraatuu fi anis isaa wajjin tokkummaa qabu hundi firii hedduu ni godhata; sababiin isaas isin ana irraa gargar baatanii matumaa homaa gochuu hin dandeessan.
Namni tokko anaa wajjin tokkummaadhaan hin jiraatu taanaan akkuma damee tokkoo gad gatama, achiis ni goga. Namoonnis dameewwan sana walitti qabanii ibiddatti naqu; dameewwan sunis ni gubatu.
Anaa wajjin tokkummaadhaan yoo jiraattanii fi dubbiin koos isin keessa yoo jiraate, wanta barbaaddan kadhadhaa, innis isiniif ni raawwatama.
Firii hedduu godhachuu keessan yoo itti fuftanii fi barattoota koo taʼuu keessan yoo mirkaneessitan, Abbaan koo kanaan ulfina ni argata.
Akkuma Abbaan na jaallate, anis isin jaalladheera; isinis jaalala koo keessa jiraadhaa.
Akkuma ani ajajawwan Abbaa eegee jaalala isaa keessa jiraadhu, isinis ajajawwan koo yoo eegdan jaalala koo keessa ni jiraattu.
“Gammachuu ani argadhe akka argattanii fi gammachuun keessan guutuu akka taʼuuf, wantoota kana isinitti himeera.
Ajajni koo kana dha: Akkuma ani isin jaalladhe isinis wal jaalladhaa.
Nama michoota isaatiif lubbuu isaa dabarsee kennu caalaa, eenyu illee jaalala guddaa qabaachuu hin dandaʼu.
Wanta ani isin ajaju yoo hojjettan, isin michoota koo ti.
Garbichi tokko wanta gooftaan isaa hojjetu waan hin beekneef, ani kana booda garboota jedhee isin hin waamu. Kanaa mannaa, ani wantan Abbaa koo irraa dhagaʼe hunda waanan isin beeksiseef michoota jedhee isin waameera.
Anatu isin filate malee, isin ana hin filanne; ani isin deemtanii firii godhachuu keessan akka itti fuftanii fi firiin keessanis akka jiraatuuf isin muudeera; kanas kanan godhe, wanta maqaa kootiin Abbaa kadhattan hunda inni akka isinii kennuuf jedheeni.
“Akka wal jaallattaniif ani wantoota kana isin ajajeera.
Addunyaan yoo isin jibbe, inni isin jibbuu isaa dura akka na jibbe beektu.
Isin kutaa addunyaa utuu taatanii, addunyaan wanta kan ofii isaa taʼe ni jaallata ture. Amma garuu anatu addunyaa keessaa isin filate malee, isin kutaa addunyaa waan hin taaneef, addunyaan isin jibba.
Garbichi tokko gooftaa isaa hin caalu jedhee wanta ani isinitti hime yaadadhaa. Isaan ana ariʼataniiru yoo taʼe, isiniinis ni ariʼatu; dubbii koo eeganiiru yoo taʼe, dubbii keessanis ni eegu.
Haa taʼu malee, isaan isa na erge Sana waan hin beekneef, sababii maqaa kootiin wantoota kana hunda isin irratti ni raawwatu.
Ani dhufee utuu isaanitti hin himne taʼee, silaa cubbuu isaanitti hin taʼu ture. Amma garuu cubbuu isaaniitiif sababii dhiheessan hin qaban.
Namni na jibbu hundi Abbaa koos ni jibba.
Ani hojiiwwan namni kan biraan hojjetee hin beekne isaan gidduutti utuun hin hojjenne taʼee, silaa cubbuu isaanitti hin taʼu ture; amma garuu anaan arganii na jibbaniiru, Abbaa koos jibbaniiru.
Haa taʼu malee, kun kan taʼe, wanti Seera isaanii keessatti, ‘Isaan sababii malee na jibban’ jedhamee barreeffame akka raawwatamuufi.
Gargaaraan, jechuunis hafuurri dhugaa inni Abbaa keessaa baʼuu fi inni ani Abbaa biraa isiniif ergu yommuu dhufu, inni waaʼee koo dhugaa ni baʼa;
isinis jalqabumaa kaasee anaa wajjin waan jirtaniif anaaf dhugaa ni baatu.
Gooftaan, Fariisonni Yesuus Yohaannis caalaa namoota hedduu barattoota gochaa fi cuuphaa akka jiru dhagaʼuu isaanii hubate.
Taʼus, barattoota isaatu cuuphaa ture malee Yesuus ofii isaatii hin cuuphne.
Kanaaf, Yesuus Yihudaa keessaa baʼee ammas gara Galiilaa dhaqe.
Haa taʼu malee, Samaariyaa keessa darbee deemuu qaba ture.
Kanaaf, magaalaa Samaariyaa Siikaar jedhamtuu fi lafa Yaaqoob ilma isaa Yoseefiif kennetti dhihoo jirtu tokko gaʼe.
Boolli bishaanii Yaaqoobis achi ture. Yeroo kanatti, Yesuus karaa deemaa oolee waan dadhabeef boolla bishaanii sana bira taaʼe. Yeroon isaas gara saʼaatii jaʼaa ture.
Dubartiin Samaariyaa tokkos bishaan waraabbachuu dhufte. Yesuusis, “Bishaan ani dhugu naa kenni” jedheen.
(Barattoonni isaa nyaata bituuf gara magaalaa dhaqanii turan.)
Kanaaf dubartiin sun, “Ati Yihudii taatee utuu jirtuu, akkamitti ana dubartii Samaariyaatiin bishaan ani dhugu naa kenni jetta?” jetteen. (Akkana kan jette, Yihudoonni warra Samaariyaa waan hin jaallanneef ture.)
Yesuusis deebisee, “Kennaa Waaqayyoo fi inni ‘Bishaan ani dhugu naa kenni’ siin jedhu eenyu akka taʼe utuu beektee, silaa ati iyyuu isa kadhatta turte; innis bishaan jireenya kennu siif kenna ture” jedheen.
Ishiinis akkana jetteen: “Gooftaa, ati wanta ittiin bishaan waraabbattu illee hin qabdu; boollichi immoo gad fagoo dha. Maarree bishaan jireenya kennu kana eessaa argatta?
Ati abbaa keenya Yaaqoob isa boolla kana nuu kenne, isa ilmaan isaa fi loon isaa wajjin boolla kana keessaa dhuge irra ni caaltaa?”
Yesuusis deebisee akkana jedheen: “Bishaan kana irraa kan dhugu hundi deebiʼee ni dheebota.
Bishaan ani isaaf kennu irraa kan dhugu hundi garuu matumaa hin dheebotu; kanaa mannaa bishaan ani isaaf kennu sun isa keessatti burqaa bishaanii jireenya bara baraa isaaf kennuuf burqu taʼa.”
Dubartittiinis, “Gooftaa ko, ani akka hin dheebonnee fi bishaan waraabuuf bakka kanatti akkan hin deddeebine, bishaan kana naa kenni” jetteen.
Innis, “Dhaqi, abbaa manaa kee waamii deebiʼii kottu” jedheen.
Dubartittiinis, “Abbaa manaa hin qabu” jettee deebiste. Yesuusis, “‘Abbaa manaa hin qabu’ jechuun kee sirrii dha.
Sababiin isaas, ati abbaa manaa shan qabda turte; namichi amma sii wajjin jiru immoo abbaa manaa kee miti. Kanaaf, wanti ati dubbatte dhugaa dha.”
Dubartittiinis akkana jetteen: “Yaa gooftaa, ati raajii taʼuu kee hubadheera.
Abbootiin keenya gaara kana irratti waaqeffachaa turan; isin garuu bakki namoonni itti waaqeffachuu qaban Yerusaalemi jettu.”
Yesuusis akkana ishiidhaan jedhe: “Dubartii nana na amani, saʼaatiin isin gaara kana irrattis taʼe Yerusaalemitti Abbaa itti hin waaqeffanne ni dhufa.
Isin wanta hin beekne waaqeffattu; nuti garuu fayyinni karaa Yihudootaa waan dhufuuf, wanta beeknu waaqeffanna.
Haa taʼu malee, saʼaatiin waaqeffattoonni dhugaan hafuuraa fi dhugaadhaan Abbaa itti waaqeffatan ni dhufa, saʼaatiin sunis amma dha; sababiin isaas Abbaan namoonni akkanaa akka isa waaqeffatan barbaada.
Waaqayyo hafuura; warri isa waaqeffatanis hafuuraa fi dhugaadhaan waaqeffachuu qabu.”
Dubartittiinis, “Masiihiin inni Kiristoos jedhamu akka dhufu beeka. Inni yeroo dhufu wanta hundumaa ifatti nutti hima” jetteen.
Yesuus immoo, “Ani, inni sitti dubbachaa jiru kun isuma” jedheen.
Yeroo kanatti barattoonni isaa deebiʼanii dhufan; dubartii tokkoo wajjin dubbachaa akka jiru yommuu argan ni dinqisiifatan. Taʼus namni, “Maal barbaadde?” yookiin “Maaliif ishii wajjin dubbatta?” jedhee isa gaafate hin turre.
Kanaaf, dubartittiin okkotee ishii dhiistee gara magaalaa dhaqxee akkana jettee namootatti himte:
“Kottaa, nama wanta ani hojjedhe hunda natti hime ilaalaa. Namni kun, Kiristoos taʼinnaa laata?”
Isaanis magaalattii keessaa baʼanii gara isaa dhufuu jalqaban.
Yeroo kanatti barattoonni isaa, “Rabbii, nyaadhu malee” jedhanii isa kadhatu turan.
Haa taʼu malee inni, “Ani nyaatan nyaadhu qaba; isin garuu waaʼee isaa hin beektan” isaaniin jedhe.
Kanaaf, barattoonni isaa “Namni nyaata isaaf fide jiraa laata?” waliin jedhan.
Yesuusis akkana isaaniin jedhe: “Nyaanni koo, fedhii isa na erge sanaa hojjechuu, hojii inni anaaf kennes guutummaatti raawwachuu dha.
Isin makarri gaʼuuf jiʼa afurtu hafa jettu mitii? Kunoo, ani isiniin nan jedha: Ija keessan ol kaasaa maasicha ilaalaa; midhaan bilchaatee haamaadhaaf gaʼeera. Ammuma iyyuu
inni facaasuu fi inni haamu akka waliin gammadaniif, inni haamu miindaa isaa argachaa jira; jireenya bara baraatiifis firii walitti qabaa jira.
Kana ilaalchisee mammaaksi, ‘Inni tokko ni facaasa, inni tokko immoo ni haama’ jedhu dhugaa dha.
Ani wanta isin itti hin dadhabne akka haammattan isin nan erge. Warri kaan itti dadhabaniiru, isin garuu buʼaa dadhabbii isaanii irraa hirmaattan.”
Namoonni Samaariyaa magaalaa sanaa dhufan hedduun dubartittiin, “Inni wanta ani hojjedhe hunda natti himeera” jettee waan dhugaa baateef isatti amanan.
Kanaaf, namoonni Samaariyaa sun yommuu gara isaa dhufan isaan bira akka turu isa kadhatan; innis guyyaa lamaaf isaan bira ture.
Wanta inni dubbateen kan kaʼes, namoonni kan biraa hedduun ni amanan;
isaanis dubartii sanaan, “Kana booda waan ati dubbatteef qofa amanna miti; nuti ofii keenyaa dhageenyeerra; namni kun dhuguma fayyisaa addunyaa taʼuu isaas beekneerra” jedhan.
Guyyaa lama booda achii kaʼee gara Galiilaa dhaqe.
Haa taʼu malee, Yesuus raajiin biyya isaatti akka hin kabajamne dhugaa baʼee ture.
Kanaaf, namoonni Galiilaas gara ayyaanichaa dhaqanii waan turaniif, akkasumas wantoota inni guyyaa ayyaanaa sana Yerusaalem keessatti hojjete hunda waan arganiif, yommuu inni Galiilaa gaʼu isa simatan.
Sana booda ammas gara Qaanaa ishii Galiilaa keessa jirtuu fi bakka bishaan gara daadhii wayiniitti itti jijjiire sanaa dhaqe. Yeroo kanatti namni tajaajilaa mootii taʼee fi ilmi isaa dhukkubsate tokko Qifirnaahom keessa ture.
Namichi kun Yesuus Yihudaadhaa kaʼee gara Galiilaa dhufuu isaa yommuu dhagaʼu, ilmi isaa duʼuu jala gaʼee waan tureef, gara isaa dhaqee, Yesuus Qifirnaahomitti gad buʼee ilma isaa akka isaaf fayyisu isa kadhate.
Yesuus garuu namichaan, “Isin mallattoo fi dinqii yoo argitan malee matumaa hin amantan” jedhe.
Tajaajilaan mootii sunis, “Yaa Gooftaa, mucaan koo duʼuu isaa dura gad naa buʼi” jedheen.
Yesuusis, “Dhaqi; ilmi kee fayyeera” jedheen. Namichis wanta Yesuus itti hime amanee deeme.
Haa taʼu malee utuu inni gad buʼaa jiruu, garboonni isaa itti dhufanii ilmi isaa akka fayye itti himan.
Innis saʼaatii meeqatti akka isatti wayyaaʼe isaan gaafate. Isaanis, “Dhaqna gubaan sun kaleessa saʼaatii torbatti isa gadhiise” jedhanii deebisaniif.
Abbaan mucichaas, kun kan taʼe saʼaatuma Yesuus, “Ilmi kee fayyeera” jedheen sanatti taʼuu isaa hubate. Kanaaf, innii fi maatiin isaa hundi ni amanan.
Kunis mallattoo Yesuus yommuu Yihudaadhaa gara Galiilaa dhaqetti hojjete isa lammaffaa dha.
Maariyaam Magdalaan guyyaa jalqaba torban sanaatti ganama barii utuu lafti hin ifin, gara awwaalichaa dhuftee dhagichi awwaalicha irraa kaafamuu isaa argite.
Kanaaf, gara Simoon Pheexirosii fi barataa kan biraa isa Yesuus jaallatu sanaatti fiigdee dhuftee, “Gooftaa awwaalcha keessaa fudhataniiru; eessa akka isa kaaʼanis hin beeknu” isaaniin jette.
Kanaaf, Pheexirosii fi barataa inni kan biraan baʼanii gara awwaalichaa dhaqan.
Lamaan isaanii waliin fiiguu jalqaban; taʼus, barataan inni kan biraan saffisaan fiigee Pheexiros dura darbee jalqaba awwaalicha bira gaʼe.
Gad jedhee yommuu ilaalus huccuun quncee talbaa irraa hojjetame sun achi taaʼee arge; gara keessaatti garuu hin seenne.
Achiis Simoon Pheexiros isa duukaa buʼee dhufee awwaalicha keessa seene. Huccuu quncee talbaa irraa hojjetame sanas achuma lafatti arge.
Huccuun mataa isaa irra ture garuu kophaatti maramee iddoo tokko taaʼee ture malee, huccuu inni itti kafaname kaanii wajjin hin turre.
Barataan inni kan biraan jalqaba bakka awwaalaa gaʼes, gara keessaatti seenee kana erga argee booda ni amane.
Haa taʼu malee, isaan wanta Kitaabni Qulqulluun inni duʼaa kaʼuu akka qabu dubbatu amma iyyuu hin hubanne turan.
Kanaaf, barattoonni gara mana mana isaaniitti deebiʼan.
Maariyaam garuu awwaalicha bira dhaabattee boossi turte. Utuma booʼaa jirtuus, awwaalicha keessa ilaaluuf gad jette;
achiis maleekonni uffata a’adii uffatan lama bakka reeffi Yesuus kaaʼame, tokko karaa mataa isaa, tokko immoo karaa miilla isaa taaʼanii argite.
Isaanis, “Dubartii nana maaliif boossa?” jedhaniin. Ishiinis, “Gooftaa koo fudhataniiru; eessa akka isa kaaʼanis hin beeku” isaaniin jette.
Erga kana dubbattee booda, duubatti garagaltee Yesuus akka achi dhaabate argite; haa taʼu malee ishiin inni Yesuus taʼuu isaa hin hubanne.
Yesuusis, “Dubartii nana maaliif boossa? Eenyuun barbaadda?” jedheen. Ishiinis nama ashaakiltii kunuunsu waan ishiitti fakkaateef, “Yaa gooftaa, situ fudhate yoo taʼe, ani akkan isa fudhadhuuf eessa akka isa keesse natti himi” jetteen.
Yeroo kanatti Yesuus, “Maariyaam!” jedheen. Ishiinis isatti garagaltee, afaan Ibrootaatiin, “Raaboonii!” (hiikni isaa “Barsiisaa!” jechuu dha) jetteen.
Yesuusis, “Ani amma iyyuu gara Abbaatti waanan ol hin baaneef, jabeessitee na hin qabin. Kanaa mannaa dhaqiitii obboloota kootiin, ‘Ani gara Abbaa koo fi gara Abbaa keessanitti, gara Waaqa koo fi gara Waaqa keessanitti ol nan baʼa’ jedhii isaanitti himi” jedheen.
Maariyaam Magdalaan dhuftee, “Ani Gooftaa argeera!” jettee oduu kana barattootatti himte. Wanta inni ishiidhaan jedhes isaanitti himte.
Guyyaa jalqabaa torban sanaa galgala, barattoonni Yihudoota waan sodaataniif balbala cufatanii utuu taaʼaa jiranii, Yesuus dhufee gidduu isaanii dhaabatee, “Nagaan isiniif haa taʼu” isaaniin jedhe.
Erga kana jedhee booda, harka isaa fi cinaacha isaa isaanitti argisiise. Barattoonnis Gooftaa arguu isaaniitti guddaa gammadan.
Yesuus ammas, “Nagaan isiniif haa taʼu. Akkuma Abbaan ana erge, anis isin nan erga” isaaniin jedhe.
Erga kana jedhee booda, hafuura isaanitti baafatee akkana isaaniin jedhe: “Hafuura qulqulluu fudhadhaa.
Isin cubbuu nama kamii iyyuu yoo isaaf dhiistan ni dhiifamaaf; cubbuu isaa yoo dhiisuufii baattan garuu, cubbuun isaa isumaa wajjin jiraata.”
Toomaas inni warra Kudha Lamaan keessaa tokko taʼee fi Didimoos jedhamu garuu, yommuu Yesuus dhufetti isaanii wajjin hin turre.
Kanaaf barattoonni kaan, “Nuti Gooftaa argineerra!” jedhanii itti himan. Inni garuu, “Harka isaa bakka mismaarri itti rukutame yoon arge, quba koos bakka mismaarri itti rukutame sanatti yoon galche, harka koos cinaacha isaa keessa yoon galche malee ani matumaa hin amanu” isaaniin jedhe
Guyyaa saddeet booda ammas barattoonni isaa mana keessa turan, yeroo kanatti Toomaasis isaanii wajjin ture. Balballi hundi cufamaa taʼus, Yesuus dhufee isaan gidduu dhaabatee, “Nagaan isiniif haa taʼu” jedhe.
Achiis Toomaasiin, “Quba kee as keessa galchi, harka koo ilaali; harka kees fidii cinaacha koo keessa galchi; amani malee hin mamin” jedhe.
Toomaasis deebisee, “Gooftaa ko, Waaqa ko!” jedheen.
Yesuusis, “Ati waan ana argiteef amantee? Warri utuu hin argin amanan gammadoo dha” jedheen.
Kana malees, Yesuus dinqiiwwan maraa kitaabaa kana keessatti hin barreeffamne kan biraa hedduu barattoota isaa duratti hojjeteera.
Wantoonni kun garuu kan barreeffaman, Yesuus dhuguma inni Kiristoosii fi Ilma Waaqayyoo taʼuu isaa akka amantaniif, amantaniis karaa maqaa isaa jireenya akka argattaniifi.
Ayyaanni Faasikaa gaʼuu isaa guyyaa jaʼa dura, Yesuus Bitaaniyaa bakka Alaazaar jiru gaʼe; Alaazaar kunis isa Yesuus duʼaa kaase sana dha.
Kanaaf, isaan achitti irbaata kan isaaf qopheessan yoo taʼu, Maartaan isaan tajaajilaa turte; Alaazaar garuu isaa wajjin warra maaddiitti dhihaatan keessaa tokko ture.
Yeroo kanatti Maariyaam zayitii urgaaʼu gara liitirii walakkaa gatii guddaa qabuu fi naardosii qulqulluu irraa qopheeffame fiddee miilla Yesuus irratti erga dhangalaastee booda, rifeensa mataa ishiitiin haxooftee qoorsite. Manichis urgaa zayitii urgaaʼu sanaan guutame.
Haa taʼu malee, Yihudaa Asqorotuun inni barattoota isaa keessaa tokko taʼee fi dabarsee isa kennuuf jedhu akkana jedhe:
“Zayitiin urgaaʼu kun dinaaree 300tti gurguramee hiyyeeyyiidhaaf kan hin kennamne maaliifi?”
Taʼus inni kana kan jedhe hiyyeeyyiidhaaf waan yaaduuf hin turre; kanaa mannaa, hattuu waan taʼee fi qarshii saanduqa qarshii harka isaa jiru keessa buufamu irraa hatuu waan amaleeffateef ture.
Yeroo kanatti Yesuus akkana jedhe: “Ishiin guyyaa awwaalcha kootiif ana qopheessuuf jettee waan gooteef, barsiifata kana akka hin goone ishii hin dhowwinaa.
Sababiin isaas, hiyyeeyyiin yeroo hunda isinii wajjin jiru; anaan garuu yeroo hunda na hin argattan.”
Yeroo kanatti, Yihudoonni hedduun akka inni achi jiru beekanii dhufan; kan dhufanis Yesuusiin qofa utuu hin taʼin, Alaazaar isa inni duʼaa kaase sanas ilaaluuf ture.
Kanaaf, dura buutonni lubootaa Alaazaariinis ajjeesuuf isa irratti mariʼatan;
kanas kan godhan, Yihudoonni hedduun achi dhaqanii Yesuusitti kan amanan sababii isaatiin waan tureefi.
Guyyaa itti aanutti namoonni gara ayyaanichaa dhufan hedduun, Yesuus gara Yerusaalem dhufaa akka jiru dhagaʼan.
Kanaaf, damee muka meexxii qabatanii isa simachuuf baʼan; achiis sagalee isaanii ol fuudhanii, “Akka isa oolchitu si kadhanna! Mootiin Israaʼel inni maqaa Yihowaatiin dhufu eebbifamaa dha!” jechuu jalqaban.
Yesuus ilmoo harree argatee ishii irra taaʼe; kunis akkuma akkana jedhamee barreeffametti dha:
“Yaa intala Xiyoon hin sodaatin. Kunoo, mootiin kee ilmoo harree irra taaʼee ni dhufa.”
Barattoonni isaa jalqaba irratti wantoota kana hin hubanne turan; yommuu Yesuus ulfina argatu garuu, wantoonni kun waaʼee isaa akka barreeffamanii fi isaanis wantootuma kana akka isaaf godhan yaadatan.
Yeroo kanatti namoonni yommuu inni Alaazaariin awwaala keessaa waamee duʼaa isa kaasu isaa wajjin turan hedduun, waaʼee isaa dhugaa baʼuu isaanii itti fufan.
Namoonni hedduun sunis isa simachuu kan dhaqan, inni dinqii kana hojjechuu isaa waan dhagaʼaniif ture.
Kanaaf Fariisonni, “Nuti waan tokko illee gochuu akka hin dandeenye ni argitu. Kunoo, guutummaan addunyaa isa duukaa buʼeera” waliin jedhan.
Namoota bakka ayyaanichaatti waaqeffachuu dhufan keessaa Giriikonni tokko tokko jiru turan.
Isaanis Filiphoos isa nama Beetasaayidaa ishii Galiilaa keessa jirtu sanaa dhufetti dhihaatanii, “Yaa gooftaa, Yesuusiin arguu barbaadna” jedhanii isa gaafachuu jalqaban.
Filiphoosis dhufee Indiriyaasitti hime. Indiriyaasii fi Filiphoos immoo dhufanii Yesuusitti himan.
Yesuus garuu akkana jedhee isaaniif deebise: “Saʼaatiin Ilmi namaa ulfina itti argatu gaʼeera.
Dhuguma dhuguman isiniin jedha, firiin qamadii tokko lafa buutee yoo duʼuu baatte, firii tokkittii taatee hafti; yoo duute garuu, sana booda firii hedduu godhatti.
Namni lubbuu isaa jaallatu hundi ishii balleessa, namni addunyaa kana keessatti lubbuu isaa jibbu garuu jireenya bara baraatiif ishii eeggata.
Namni na tajaajiluu barbaadu hundi ana duukaa haa buʼu, bakka ani jiru tajaajilaan koos achi ni taʼa. Nama na tajaajiluu barbaadu hundaaf, Abbaan ulfina ni kenna.
Amma ani dhiphadheera, maal jechuun dandaʼa? Yaa Abbaa, saʼaatii kana irraa na oolchi. Haa taʼu malee, ani saʼaatii kanaafan dhufe.
Yaa Abbaa, maqaa keetiif ulfina kenni.” Achiis sagaleen tokko samii irraa dhufee, “Ani maqaa kootiif ulfina kenneera; ammas ulfina nan kennaaf” jedhe.
Namoonni hedduun achi dhaabatanis sagalee kana yommuu dhagaʼan “Kakawwee dha” jedhan. Kaan immoo, “Maleekaa tokkotu isatti dubbate” jedhan.
Yesuusis deebisee akkana jedhe: “Sagaleen kun kan dhagaʼame isiniif malee anaaf miti.
Yeroon addunyaa kanatti murteeffamu amma; yeroon bulchaan addunyaa kanaa alatti itti gatamu amma.
Ani garuu lafa irraa yoon ol kaafame, akaakuu namootaa hunda ofitti nan harkisa.”
Kana kan dubbate, inni duʼa akkamii duʼuuf akka jedhu argisiisuuf ture.
Achiis namoonni hedduun sun deebisanii, “Nuti Kiristoos bara baraan akka jiraatu Seericha irraa dhageenyeerra. Maarree ati akkamitti Ilmi namaa ol kaafamuu qaba jetta? Ilmi namaa kun hoo eenyu?” jedhaniin.
Kanaaf, Yesuus akkana isaaniin jedhe: “Ifni sun yeroo gabaabaadhaaf isin bira ni tura. Kanaaf, dukkanni sun akka isin hin liqimsine, yeroo ifa qabdanitti deemaa; namni dukkana keessa deemu hundi, garamitti akka deemu hin beeku.
Isin ilmaan ifaa akka taataniif, yeroo ifa qabdan kanatti ifichatti amanaa.” Yesuus wantoota kana erga dubbatee booda achii deeme; isaan jalaas ni dhokate.
Inni dinqii hedduu isaan duratti kan hojjete taʼus, isaan garuu isatti hin amanne;
kunis kan taʼe, wanti Isaayyaas raajichi, “Yaa Yihowaa, wanta nu irraa dhagaʼetti kan amane eenyu? Irreen Yihowaa hoo eenyutti mulʼifame?” jedhee dubbate akka raawwatamuuf ture.
Sababii isaan amanuu itti hin dandeenye ilaalchisee Isaayyaas ammas akkana jedheera:
“Isaan ija isaaniitiin arganii, garaa isaaniitiin hubatanii, akka hin deebinee fi anis akka isaan hin fayyisnetti, inni ija isaanii jaamseera; garaa isaaniis jabeesseera.”
Isaayyaas wantoota kana kan dubbate, ulfina isaa waan argeef ture; waaʼee isaas dubbateera.
Taʼus, bulchitoota keessaa illee hedduun isaanii isatti amananii turan; haa taʼu malee, mana sagadaa keessaa akka hin ariʼamneef sababii Fariisotaatiif jedhanii waaʼee isaa ifatti hin dubbatan turan;
sababiin isaas, ulfina Waaqayyo biraa argamu caalaa, ulfina namoota biraa argamu waan jaallataniif ture.
Yesuus garuu sagalee isaa ol fuudhee akkana jedhe: “Namni anatti amanu hundi, anatti qofa utuu hin taʼin isa na ergettis ni amana;
namni na argu hundi, isa na erge Sanas ni arga.
Namni anatti amanu hundi dukkana keessa akka hin jiraanneef, ani ifa taʼee gara addunyaa dhufeera.
Haa taʼu malee, namni tokko dubbii koo dhagaʼee yoo eeguu baate ani isatti hin murteessu; sababiin isaas ani addunyaa fayyisuuf malee, addunyaatti murteessuuf hin dhufne.
Nama ana tuffatuu fi dubbii koo hin fudhannetti kan murteessu tokko jira. Dubbii ani dubbadhetu guyyaa dhumaatti isatti murteessa.
Sababiin isaas, wanta ani jedhuu fi wanta ani dubbadhu Abbaa isa ana erge sanatu na ajaje malee, ani ofii kootiin kakaʼee hin dubbanne.
Ajajni isaas jireenya bara baraa akka taʼe ani beeka. Kanaaf, ani wantan dubbadhu hunda akkuma Abbaan anatti himettan dubbadha.”
Yesuus wantoota kana erga dubbatee booda, barattoota isaa wajjin bakka ashaakiltii Sulula Qedroon gama jiru tokkoo dhaqe; innii fi barattoonni isaas achi keessa seenan.
Yesuus barattoota isaa wajjin yeroo baayʼee achitti waan wal arguuf, Yihudaan inni dabarsee isa kennus iddoo kana beeka ture.
Kanaaf, Yihudaan garee loltootaa, eegdota mana qulqullummaa warra dura buutota lubootaa fi Fariisota biraa ergaman fidee dhufe; isaanis guca, ibsaa fi meeshaa waraanaa qabatanii turan.
Achiis Yesuus, wanta isa irra gaʼuuf jedhu hunda waan beekeef gara fuulduraatti baʼee, “Eenyuun barbaaddu?” isaaniin jedhe.
Isaanis, “Yesuus nama Naazireet” jedhanii deebisaniif. Innis, “Inni ana dha” isaaniin jedhe. Yeroo kanatti Yihudaa inni dabarsee isa kennus isaanii wajjin dhaabatee ture.
Haa taʼu malee yommuu Yesuus, “Inni ana dha” isaaniin jedhu, isaan gara duubaatti siqanii lafa irratti kukkufan.
Kanaaf inni ammas, “Eenyuun barbaaddu?” jedhee isaan gaafate. Isaanis, “Yesuus nama Naazireet” jedhan.
Yesuusis, “Inni ana dha isiniin jedheeraam. Kanaaf isin ana barbaaddu yoo taʼe, namoonni kun haa deeman dhiisaa” jedhee deebiseef.
Kunis kan taʼe wanta, “Warra ati anaaf kennite keessaa ani tokko illee hin gatne” jedhee dubbate sana raawwachuufi.
Achiis Simoon Pheexiros inni goraadee qabu, goraadee isaa luqqifatee gurra mirgaa garbicha luba ol aanaa rukutee isa irraa kute. Maqaan garbicha sanaas Maalkos jedhama ture.
Yesuus garuu Pheexirosiin, “Goraadee kee manʼee isaatti deebisi. Xoofoo Abbaan anaaf kenne dhuguu hin qabuu?” jedhe.
Achiis loltoonni, ajajaan loltootaa fi eegdonni mana qulqullummaa Yihudootaa Yesuusiin qabanii hidhan.
Isaanis jalqaba Haannaasitti isa geessan; Haannaas immoo abbiyyuu Qayyaafaa isa bara sanatti luba ol aanaa ture sanaa ti.
Qayyaafaan isa namni tokko uummatichaaf duʼuun isaa akka isaan fayyadu Yihudoota gorse sana ture.
Yeroo kanatti Simoon Pheexirosii fi barataa kan biraan tokko Yesuus duukaa buʼaa turan. Barataan sun luba ol aanaa biratti kan beekamu waan tureef, Yesuusii wajjin mooraa luba ol aanaa sanaatti seene;
Pheexiros garuu aluma balbala dura dhaabata ture. Kanaaf, barataan inni kan biraan luba ol aanaa biratti beekamu sun gad baʼee eegduu balbalaa sanatti himee Pheexirosiin ol galche.
Yeroo kanatti tajaajiltuun eegduu balbalaa turte sun Pheexirosiin, “Atis barattoota namicha kanaa keessaa tokko mitii?” jette. Innis, “Miti” jedhe.
Yeroon isaa qorra waan tureef, garboonnii fi eegdonni ibidda cilee qabsiisanii, itti marsanii dhaabatanii qaqqaammatu turan. Pheexirosis isaanii wajjin dhaabatee qaqqaammata ture.
Dura buʼaan lubootaa sunis, waaʼee barattoota isaa fi waaʼee barumsa isaa Yesuusiin gaafate.
Yesuusis akkana jedhee deebiseef: “Ani ifatti addunyaatti dubbadheera. Ani yeroo hunda mana sagadaa fi mana qulqullummaa bakka Yihudoonni hundi itti wal gaʼan keessatti barsiisaan ture; ani waan tokko illee iccitiidhaan hin dubbanne.
Maaliif ana gaafatta? Namoota wanta ani itti hime dhagaʼan gaafadhu. Kunoo, isaan kun wanta ani jedhe beeku.”
Yesuus wantoota kana erga dubbatee booda, eegdota achi dhaabatan keessaa tokko Yesuusiin kabalee, “Dura buʼaa lubootaatiif akkasitti deebistaa?” jedheen.
Yesuusis, “Ani wanta dogoggora taʼe dubbadheera yoon taʼe, dogoggora ani dubbadhe natti himi; wanti ani dubbadhe sirrii yoo taʼe garuu maaliif na rukutta?” jedhee deebiseef.
Achiis Haannaas akkuma inni hidhametti gara Qayyaafaa luba ol aanaatti isa erge.
Yeroo kanatti Simoon Pheexiros achi dhaabatee ibidda qaqqaammata ture. Isaanis, “Atis barattoota isaa keessaa tokko mitii?” jedhaniin. Innis “Miti” jedhee gane.
Garboota luba ol aanaa sana keessaa tokko, inni fira namicha Pheexiros gurra isaa irraa kute sanaa taʼe, “Ani bakka ashaakiltii sana keessatti isaa wajjin si hin arginee?” jedheen.
Pheexiros garuu ammas ni gane; battaluma sanattis kormaan indaaqqoo ni iyye.
Achiis Yesuusiin Qayyaafaa biraa gara mana jireenyaa bulchaa sanaatti geessan. Yeroon isaas ganama barii ture. Isaan garuu utuu hin xuraaʼin Faasikaa nyaachuu akka dandaʼaniif, ofii isaaniitii mana bulchaa sanaa hin seenne.
Kanaaf, Philaaxos isaanitti gad baʼee, “Namicha kana irratti himata maalii dhiheessitu?” jedhe.
Isaanis, “Namichi kun utuu balleessaa hin hojjenne taʼee, dabarsinee sitti hin kenninu turre” jedhanii deebisaniif.
Kanaaf Philaaxos, “Isin ofii keessanii isa fudhadhaatii akka seera keessaniitti itti murteessaa” isaaniin jedhe. Yihudoonnis, “Nuti eenyyuun iyyuu akka ajjeesnu seerri nuuf hin heyyamu” jedhaniin.
Kunis kan taʼe, wanti Yesuus duʼa akkamii duʼuuf akka jedhu dubbate akka raawwatamuufi.
Kanaaf, Philaaxos ammas gara mana bulchaa biyyaatti erga seenee booda Yesuusiin waamee, “Ati Mootii Yihudootaa tii?” jedheen.
Yesuusis, “Ati ofuma keetiin kakaatee kana na gaafatte moo, warra kaantu waaʼee koo sitti hime?” jedhee deebise.
Philaaxosis deebisee, “Ani Yihudii dhaa ree? Sabuma keetii fi dura buutota lubootaatu dabarsee natti si kenne. Ofii, wanti ati goote maali dha?” jedhe.
Yesuusis deebisee, “Mootummaan koo kutaa addunyaa kanaa miti. Mootummaan koo kutaa addunyaa kanaa utuu taʼee, Yihudootatti dabarfamee akkan hin kennamneef tajaajiltoonni koo anaaf lolu turan. Amma garuu Mootummaan koo addunyaa kana irraa miti” jedhe.
Kanaaf Philaaxos, “Maarree ati mootii dhaa?” jedheen. Yesuusis, “Ani mootii akkan taʼe atumti iyyuu dubbachaa jirta. Ani dhugaadhaaf dhugaa baʼuuf dhaladheera; kanaafis gara addunyaa dhufeera. Namni dhugaa cinaa dhaabatu hundi sagalee koo ni dhagaʼa” jedhee deebise.
Philaaxosis, “Dhugaan maali dha?” jedheen. Philaaxos erga kana jedhee booda ammas gara Yihudootaatti gad baʼee akkana isaaniin jedhe: “Ani balleessaa tokko illee isa irratti hin arganne.
Kana malees, akka barsiifata keessaniitti guyyaa Faasikaatti nama tokko isiniif nan hiika. Kanaaf, Mootii Yihudootaa sana akkan isiniif hiiku barbaadduu?”
Isaan garuu ammas, “Barbaaniin malee, namicha kana miti!” jedhanii iyyan. Barbaan garuu saamtuu ture.
Kana booda Yesuus Galaana Galiilaa isa Xibiriyaados jedhamu gamatti ceʼe.
Namoonni hedduunis, dinqii inni warra dhukkubsatan fayyisuudhaan hojjete waan arganiif isa duukaa buʼan.
Kanaaf, Yesuus gaara tokkotti ol baʼee barattoota isaa wajjin achi taaʼe.
Yeroo sanatti ayyaanni Yihudootaa, Faasikaan dhihaatee ture.
Yesuus namoonni hedduun gara isaa yommuu dhufan ol jedhee ilaalee Filiphoosiin, “Daabboo namoonni kun nyaatan eessaa yoo bitne wayya?” jedhe.
Taʼus kana kan dubbate, Filiphoosiin qoruuf malee waan gochuuf yaade beeka ture.
Filiphoosis, “Tokkoon tokkoon isaaniitiif xinnoo xinnoo kennuuf illee, daabboon dinaaree 200 iyyuu hin gaʼu” jedhee deebiseef.
Barattoota isaa keessaa tokko kan taʼe Indiriyaas, obboleessi Simoon Pheexiros akkana jedheen:
“Gurbaa xinnoon daabboo garbuu shanii fi qurxummii xixinnoo lama qabu tokko as jira. Garuu kun nama hamma kanaaf akkamitti gaʼa?”
Yesuusis, “Namoota tetessisaa” jedhe. Bakka sana margi hedduun waan tureef namoonni sun achi tataaʼan; namoota kana keessaa gara 5,000 kan taʼan dhiirota turan.
Yesuusis daabboo sana fuudhee erga galateeffatee booda warra achi tataaʼaniif hire; qurxummii sanas akkasuma hamma isaan barbaadan isaaniif kenne.
Haa taʼu malee erga namoonni sun nyaatanii quufanii booda, barattoota isaatiin, “Wanti tokko illee akka lafatti hin badneef, hambaa harcaʼee hafe hunda walitti qabaa” jedhe.
Isaanis daabboo garbuu shanan isa namoonni sun nyaatan irraa hambaa harcaʼee hafe hunda sassaabanii guuboo 12tti guutan.
Namoonni sun dinqii Yesuus hojjete yommuu argan, “Kun dhuguma iyyuu Raajicha isa gara addunyaa akka dhufu dubbatame sana dha” jedhan.
Achiis Yesuus, namoonni sun dhufanii isa qabanii mootii isa gochuuf akka yaadan waan hubateef, ammas kophaa isaa gara gaaraatti deeme.
Yommuu dhihus barattoonni isaa gara galaanaatti gad buʼan;
achiis bidiruu yaabbatanii galaana gama gara Qifirnaahomitti ceʼuuf deemuu jalqaban. Yeroo kanatti dukkanaaʼee kan ture taʼus, Yesuus amma iyyuu gara isaanii hin dhufne ture.
Kana malees, qilleensi jabaan bubbisaa waan tureef galaanichi hunkuramaa ture.
Haa taʼu malee, akkuma gara kiiloo meetira shanii mooqaniin, Yesuus galaana irra deemaa gara bidiruu sanaatti utuu dhihaatuu arganii baayʼee sodaatan.
Inni garuu, “Ana dha, hin sodaatinaa!” isaaniin jedhe.
Achiis gammachuudhaan isa simatanii bidiruu sanatti ol isa fudhatan; bidiruun sunis yeruma sana bakka dhaqaa turan sana gaʼe.
Guyyaa itti aanutti namoonni hedduun galaanicha gamatti hafan; isaanis bidiruu xinnoo tokko malee bidiruun kan biraan akka achi hin turre, akkasumas Yesuus barattoota isaa wajjin bidiruu akka hin yaabbannee fi barattoonni isaa kophaa isaanii akka deeman hubatan.
Haa taʼu malee, bidiruuwwan Xibiriyaadosii kaʼan bakka Gooftaan erga galateeffatee booda daabboo itti nyaatan sanatti dhihoo jiru gaʼan.
Namoonni sun Yesuusis taʼe barattoonni isaa achi akka hin jirre yommuu argan, bidiruuwwan isaanii yaabbatanii Yesuusiin barbaacha gara Qifirnaahom dhufan.
Galaanicha gamatti yommuu isa argatanis, “Rabbii, yoom as dhufte?” jedhaniin.
Yesuusis akkana jedhee isaaniif deebise: “Dhuguma dhuguman isiniin jedha, isin kan na barbaaddan dinqii waan argitaniif utuu hin taʼin, daabboo nyaattanii waan quuftaniifi.
Nyaata baduuf hin hojjetinaa; kanaa mannaa nyaata hin badnee fi jireenya bara baraa argamsiisuuf, isa Ilmi namaa isiniif kennu sanaaf hojjedhaa; sababiin isaas, Waaqayyo Abbaan chaappaa isaa Ilma irratti godhee mirkaneesseera.”
Isaanis, “Hojii Waaqayyoo hojjechuuf maal gochuu qabna ree?” jedhaniin.
Yesuusis, “Hojiin Waaqayyoo, isin isa inni ergetti akka amantaniifi dha” jedhee isaaniif deebise.
Yeroo kanatti isaan akkana jedhaniin: “Akka nuti arginee si amannuuf, mallattoo maalii argisiifta? Hojii akkamii hojjetta?
‘Akka isaan nyaataniif samii irraa nyaata isaaniif kenne’ jedhamee akkuma barreeffame, abbootiin keenya lafa onaa keessatti mannaa nyaatan.”
Yesuusis akkana isaaniin jedhe: “Dhuguma dhuguman isiniin jedha, Museen samii irraa nyaata isiniif hin kennine; Abbaan koo garuu samii irraa nyaata isa dhugaa isiniif kenna.
Sababiin isaas nyaanni Waaqayyoo, isa samii irraa dhufuu fi addunyaadhaaf jireenya kennu dha.”
Isaanis, “Yaa Gooftaa, yeroo hunda nyaata kana nuu kenni” jedhaniin.
Yesuusis akkana isaaniin jedhe: “Ani nyaata jireenyaa ti. Namni gara koo dhufu hundi matumaa hin beelaʼu; namni anatti amanu hundis matumaa hin dheebotu.
Haa taʼu malee, akkuma ani isinitti hime isin na argitanii illee hin amantan.
Warri Abbaan anaaf kennu hundi gara koo ni dhufu; anis isa gara koo dhufu matumaa of irraa hin ariʼu;
sababiin isaas ani samii irraa kanan dhufe, fedhii isa na erge sanaa raawwachuuf malee, fedhii ofii koo raawwachuuf miti.
Fedhiin isa na ergee immoo, warra inni natti kenne hunda guyyaa dhumaatti akka ani duʼaa kaasuuf malee, isaan keessaa tokko illee akka na jalaa baduuf miti.
Sababiin isaas fedhiin Abbaa koo namni Ilma beekee isatti amanu hundi jireenya bara baraa akka qabaatuufi; anis guyyaa dhumaatti duʼaa isa nan kaasa.”
Kanaaf Yihudoonni, Yesuus, “Ani nyaata samii irraa buʼe dha” waan jedheef isatti gungumuu jalqaban.
Achiis “Kun Yesuus Ilma Yoseef, isa nuti abbaa isaa fi haadha isaa beeknu sana mitii? Yoos akkamitti, ‘Ani samii irraan buʼe’ jedha ree?” jedhan.
Yesuusis akkana jedhee isaaniif deebise: “Walitti gungumuu keessan dhiisaa.
Abbaan inni na erge sun yoo isa harkise malee, namni kam iyyuu gara koo dhufuu hin dandaʼu; anis guyyaa dhumaatti duʼaa isa nan kaasa.
Raajonni, ‘Hundi isaanii warra Yihowaa irraa baratan ni taʼu’ jedhanii barreessaniiru. Namni Abbaa dhagaʼee fi kan isa irraa barate hundi gara koo ni dhufa.
Isa Abbaa biraa dhufe sana malee namni tokko illee Abbaa hin argine; Abbaa kan arge isa qofa dha.
Dhuguma dhuguman isiniin jedha, anatti kan amanu hundi jireenya bara baraa qaba.
“Ani nyaata jireenyaa ti.
Abbootiin keessan lafa onaa keessatti mannaa kan nyaatan taʼus duʼaniiru.
Namni isa nyaatu hundi akka hin duuneef, nyaanni samii irraa buʼe isa kana dha.
Nyaanni jiraataan samii irraa buʼe ana. Namni nyaata kana irraa sooratu hundi bara baraaf ni jiraata; nyaanni ani kennu sun immoo foon koo isa ani ilmaan namootaa jireenya akka argataniif kennu dha.”
Yeroo kanatti Yihudoonni, “Namichi kun foon isaa akka nyaannu akkamitti nuu kennuu dandaʼa?” jedhanii wal falmuu jalqaban.
Kanaaf, Yesuus akkana isaaniin jedhe: “Dhuguma dhuguman isiniin jedha, foon Ilma namaa yoo nyaattanii fi dhiiga isaa yoo dhugdan malee, ofii keessaniin jireenya hin qabdan.
Namni foon koo nyaatuu fi dhiiga koo dhugu hundi jireenya bara baraa qaba; anis guyyaa dhumaatti duʼaa isa nan kaasa;
sababiin isaas foon koo nyaata dhugaa ti; dhiigni koos dhugaatii dhugaa ti.
Namni foon koo nyaatuu fi dhiiga koo dhugu hundi anaa wajjin tokkummaa qabaata; anis isaa wajjin tokkummaa nan qabaadha.
Akkuma Abbaan inni jiraataa taʼe na ergee fi anis sababii Abbaatiin jiraadhu, namni foon koo nyaatus sababii kootiin ni jiraata.
Nyaanni samii irraa buʼe isa kana. Innis isa akka yommuu Abbootiin keessan nyaatan sanaa miti. Isaan kan nyaatan taʼus duʼaniiru. Namni nyaata kana nyaatu hundi garuu bara baraan ni jiraata.”
Yesuus wantoota kana kan dubbate, yeroo mana sagadaa Qifirnaahom jiru keessatti barsiisaa turetti dha.
Barattoota isaa keessaa hedduun isaanii yommuu kana dhagaʼan, “Dubbiin kun kan nama suukanneessu dha; eenyutu dhagaʼuu dandaʼa?” jedhan.
Yesuus garuu barattoonni isaa waaʼee kanaa gungumaa akka jiran hubatee akkana isaaniin jedhe: “Kun isin gufachiisaa?
Yoos, Ilmi namaa bakka dura turetti utuu ol baʼuu yoo argitan maal jettu ree?
Jireenya kan kennu hafuura; foon faayidaa tokko illee hin qabu. Dubbiin ani isinitti dubbadhe hafuura, akkasumas jireenya.
Haa taʼu malee isin keessas kan hin amanne tokko tokko jiru.” Yesuus kana kan jedhe, jalqabumaa kaasee warri hin amannee fi kan dabarsee isa kennu eenyu akka taʼe waan beekuuf ture.
Innis itti fufee, “Sababiin ani yoo Abbaan isaaf heyyame malee namni tokko illee gara koo dhufuu hin dandaʼu isiniin jedhees kanumaafi” jedheen.
Kanaan kan kaʼes, barattoota isaa keessaa baayʼeen wantoota dhiisanii turanitti deebiʼan; sana boodas isa duukaa hin buune.
Kanaaf Yesuus warra Kudha Lamaaniin, “Isinis deemuu barbaadduu?” jedhe.
Simoon Pheexirosis akkana jedhee isaaf deebise: “Yaa Gooftaa, gara eenyuu dhaqna? Ati dubbii jireenya bara baraa qabda.
Nuti ati Ilma Waaqayyoo Isa Qulqulluu akka taate amanneerra; beekneerras.”
Yesuusis “Ani kudha lamaan keessan iyyuu filadheera mitii? Isin keessaa inni tokko garuu maqaa kan balleessu dha” jedhee deebiseef.
Yeroo kanatti waaʼee Yihudaa Asqorotuu ilma Simoon dubbachuu isaa ture; sababiin isaas Yihudaan warra Kudha Lamaan keessaa tokko taʼus, dabarsee isa kennuuf jedha ture.
12  Sana booda Yesuus ammas Yihudootaan, “Ani ifa addunyaa ti. Namni ana duukaa buʼu hundi ifa jireenyaa argata malee, matumaa dukkana keessa hin deddeebiʼu” jedhe.
Kanaan kan kaʼes Fariisonni, “Ati waaʼee ofii kee ragaa baata; ragaa baʼiinsi kee immoo dhugaa miti” jedhaniin.
Yesuusis deebisee akkana isaaniin jedhe: “Ani eessaa akkan dhufee fi eessa akkan dhaqu waanan beekuuf, waaʼee ofii koo yoon dhugaa baʼe illee, dhugaa baʼiinsi koo dhugaa dha. Isin garuu eessaa akkan dhufee fi eessa akkan dhaqu hin beektan.
Isin akka ilaalcha fooniitti murteessitu; ani garuu matumaa eenyutti iyyuu hin murteessu.
Haa taʼu malee, Abbaan inni na erge anaa wajjin waan jiruu fi ani kophaa koo waanan hin taaneef, utuma ani murteessee illee murtiin koo dhugaa dha.
Kana malees Seeruma keessan keessatti illee, ‘Dhugaa baʼiinsi namoota lamaa dhugaa dha’ kan jedhu barreeffameera.
Ani waaʼee ofii koo dhugaa nan baʼa; Abbaan inni na erges waaʼee koo dhugaa ni baʼa.”
Isaanis, “Abbaan kee eessa jira?” jedhaniin. Yesuusis, “Isin anas taʼe Abbaa koo hin beektan. Utuu ana beektaniittu taʼee, Abbaa koos ni beektu turtan” jedhee deebiseef.
Yesuus kana kan dubbate, mana qulqullummaa keessa naannoo qodaan buusii taaʼutti utuu barsiisaa jiruu ture. Haa taʼu malee saʼaatiin isaa amma iyyuu waan hin geenyeef eenyu illee isa hin qabne.
Kanaaf ammas, “Ani nan deema, isinis na barbaaddu, taʼus cubbuu keessaniin ni duutu. Bakka ani dhaqu isin dhufuu hin dandeessan” isaaniin jedhe.
Achiis Yihudoonni, “‘Bakka ani dhaqu isin dhufuu hin dandeessan’ kan jedhu, of ajjeesuu barbaadeetii laata?” jechuu jalqaban.
Innis akkana isaaniin jedhe: “Isin gad irraa ti; ani garuu ol irraa ti. Isin addunyaa kana irraa ti; ani garuu addunyaa kana irraa miti.
Ani cubbuu keessaniin ni duutu kanan isiniin jedhes kanumaafi. Sababiin isaas, inni dhufu sun ana taʼuu koo hin amantan taanaan, isin cubbuu keessaniin ni duutu.”
Kanaaf isaan, “Ati eenyu?” jedhaniin. Yesuusis deebisee akkana isaaniin jedhe: “Silaas, ani isinitti dubbachuun koo gatii maalii qaba?
Ani waaʼee keessan wantan dubbadhuu fi wantan itti murteessu hedduu qaba. Dhugaa dubbachuuf, Inni na erge dhugaa dha; anis wantan isa irraa dhagaʼe addunyaatti dubbachaan jira.”
Isaan garuu inni waaʼee Abbaa isaanitti dubbachaa akka jiru hin hubanne.
Achiis Yesuus akkana jedhe: “Ilma namaa muka irratti erga fanniftanii booda, ani isa taʼuu koo fi ofii kootiin kakaʼee homaa akkan hin goone, kanaa mannaa wantoota kana kanan dubbadhu akkuma Abbaan na barsiisetti taʼuu isaa yeroo sana ni beektu.
Inni ana erge Sun anaa wajjin jira; ani yeroo hunda wanta isa gammachiisu waanan godhuuf, inni kophaatti ana hin dhiisu.”
Yeroo inni wantoota kana dubbatu, namoonni hedduun isatti amanan.
Achiis Yesuus Yihudoota isatti amananiin akkana jedhe: “Isin dubbii kootti yoo jiraattan dhuguma barattoota koo ti;
dhugaas ni beektu, dhugaanis bilisa isin baasa.”
Isaanis deebisanii, “Nuti ilmaan Abrahaami, eenyuuf iyyuu matumaa garboota taanee hin beeknu. Ati akkamitti ‘Bilisa baatu’ nuun jetta ree?” jedhaniin.
Yesuusis deebisee akkana isaaniin jedhe: “Dhuguma dhuguman isiniin jedha, namni cubbuu hojjetu hundi garbicha cubbuu ti.
Kana malees, garbichi bara baraan mana gooftaa isaa keessa hin jiraatu; ilmi garuu bara baraan ni jiraata.
Kanaaf Ilmi bilisa yoo isin baase, isin dhuguma bilisa ni baatu.
Ani isin sanyii Abrahaam akka taatan beeka. Haa taʼu malee, dubbii koo waan hin fudhanneef na ajjeesuu barbaaddu.
Ani wantoota yommuun Abbaa koo wajjin turetti argen dubbadha; isin garuu wantoota abbaa keessan irraa dhageessan hojjettu.”
Isaanis deebisanii, “Abbaan keenya Abrahaami” jedhaniin. Yesuusis akkana isaaniin jedhe: “Isin ijoollee Abrahaam utuu taatanii, hojii Abrahaam hojjettu turtan.
Amma garuu ana isa nama dhugaa Waaqayyo irraa dhagaʼe isinitti hime ajjeesuu barbaaddu. Abrahaam kana hin goone.
Isin hojii abbaa keessanii hojjechaa jirtu.” Isaanis, “Nuti halalummaadhaan hin dhalanne; nuti Abbaa tokko qabna, innis Waaqayyo dha” jedhaniin.
Yesuusis akkana isaaniin jedhe: “Ani bakka kana kanan dhufe isa biraa waan taʼeef, Waaqayyo utuu Abbaa keessan taʼee na jaallattu turtan. Isatu na erge malee, ani ofii kootiin kakaʼee hin dhufne.
Wanta ani dubbachaa jiru maaliif hin hubattan? Dubbii koo fudhachuu waan hin dandeenyeefi.
Isin kan abbaa keessan kan Diyaabilosi, fedha abbaa keessaniis raawwachuu barbaaddu. Inni jalqabumaa kaasee kan nama ajjeesu ture; dhugaan isa keessa waan hin jirreefis dhugaatti jabaatee hin dhaabanne. Inni sobduu fi abbaa sobaa waan taʼeef, soba yommuu dubbatu ofii isaa keessaa baasee dubbata.
Ani garuu dhugaa waanan isinitti himuuf na hin amantan.
Isin keessaa namni cubbuu hojjetteetta jedhee na himatu eenyu? Ani dhugaan dubbadha yoon taʼe, isin maaliif ana hin amantan ree?
Inni Waaqayyo biraa taʼe, dubbii Waaqayyoo ni dhagaʼa. Isin garuu Waaqayyo biraa waan hin taaneef hin dhageessan.”
Yihudoonnis deebisanii, “‘Ati nama Samaariyaa ti, jinniin si keessa jira’ jechuun keenya sirrii mitii?” jedhaniin.
Yesuusis deebisee akkana jedhe: “Jinniin na keessa hin jiru; garuu ani Abbaa kootiif ulfina nan kenna, isin garuu na salphistu.
Haa taʼu malee ani ofii kootiif ulfina hin barbaadu; inni ulfina barbaaduu fi murtii godhu Tokko jira.
Dhuguma dhuguman isiniin jedha, namni dubbii koo eegu hundi matumaa hin duʼu.”
Yihudoonnis akkana jedhaniin: “Jinniin akka si keessa jiru amma beekneerra. Abrahaam duʼeera, raajonnis duʼaniiru; ati garuu, ‘Namni dubbii koo eegu kam iyyuu matumaa hin duʼu’ jetta.
Ati abbaa keenya Abrahaam isa duʼe irra ni caaltaa? Raajonnis duʼaniiru. Ani eenyu ofiin jetta?”
Yesuusis deebisee akkana jedhe: “Ani yoon ulfina ofiif kenne, ulfinni koo gatii hin qabu. Inni ulfina anaaf kennu, Abbaa koo isa isin Waaqa keenya jettan sana dha.
Taʼus isin isa hin beekne, ani garuu isa beeka. Ani isa hin beeku yoon jedhe, akkuma keessan sobduun taʼa. Haa taʼu malee ani isa beeka, dubbii isaas eegaan jira.
Abrahaam abbaan keessan guyyaa koo arguuf gammachuu guddaadhaan eeggachaa ture, guyyaa koo argees gammadeera.”
Achiis Yihudoonni, “Ati umuriin kee waggaa 50 illee hin guunne, akkamitti Abrahaamiin argeera jetta?” jedhaniin.
Yesuusis, “Dhuguma dhuguman isiniin jedha, Abrahaam dhalachuu isaa dura ani jiran ture” isaaniin jedhe.
Kanaaf, isatti darbachuuf dhagaa kaasan; Yesuus garuu dhokatee mana qulqullummaa keessaa baʼee deeme.
Achiis Amfiphoolisii fi Apholoniyaa keessa darbanii gara Tasalonqee bakka manni sagadaa Yihudootaa tokko itti argamu dhufan.
Phaawulosis akkuma amala isaa gara mana sagadaa seenee sanbata sadiif Kitaabota Qulqulluu irraa dubbisee isaanii wajjin mariʼate;
“Yesuus inni amma ani isiniif lallabaa jiru kun Kiristoosi dha” jedhee, Kiristoos dhiphachuu fi duʼaa kaʼuun isaa barbaachisaa akka taʼe barreeffamoota irraa ragaa dhiheessee isaaniif ibse.
Kanaan kan kaʼes, isaan keessaa tokko tokko amantoota taʼanii gara Phaawulosii fi Siilaas goran; Giriikonni Waaqayyoon waaqeffatan hedduunii fi dubartoonni beekamoo taʼan hedduunis akkasuma godhan.
Yihudoonni garuu waan hinaafaniif, kashalabboota hamoo bakka gabaa jiran tokko tokko walitti qabanii tuuta goolii uumu qindeessanii magaalattii akka jeeqan godhan. Phaawulosii fi Siilaasiin tuuta goolii uumtotaa sanatti kennuu waan barbaadaniif mana Yaason cabsanii seenan.
Yommuu isaaniin dhabanis Yaasonii fi obboloota tokko tokko lafa irra harkisanii gara bulchitoota magaalattiitti geessuudhaan akkana jedhanii iyyan: “Namoonni bakka hundumaatti jeequmsa uuman kun, kunoo asis dhufaniiru;
Yaasonis keessummummaa isaan simateera. Namoonni kun hundi, ‘Mootii kan biraan Yesuus jedhamu jira’ jedhanii wanta seera Qeesaariin mormu gochaa jiru.”
Namoonni hedduun sunii fi bulchitoonni magaalaa sun yommuu kana dhagaʼan baayʼee aaran;
Yaasonii fi warra kaan irraa qarshii wabii taʼu erga fuudhanii booda isaan gadhiisan.
Obboloonnis yeruma sana akkuma dhiheen, Phaawulosii fi Siilaasiin gara Beeriyaatti ergan. Isaanis yommuu achi gaʼan gara mana sagadaa Yihudootaa seenan.
Namoonni Beeriyaa namoota Tasalonqee caalaa barachuuf fedhii waan qabaniif, wanti dhagaʼan sun dhugaa taʼuu isaa mirkaneeffachuuf, guyyuma guyyaadhaan Kitaabota Qulqulluu of eeggannoodhaan qoranii hawwii guddaadhaan dubbicha fudhatan.
Kanaaf, isaan keessaa namoonni hedduun, akkasumas dubartoonnii fi dhiironni Giriikii beekamoo taʼan hedduun amantoota taʼan.
Haa taʼu malee, Yihudoonni Tasalonqee keessa jiran, Phaawulos Beeriyaa keessattis dubbii Waaqayyoo labsaa akka jiru yommuu dhagaʼan, namoota isaan irratti kakaasuuf achi dhaqan.
Achiis obboloonni battaluma sanatti Phaawulosiin gara qarqara galaanaatti geessan; Siilaasii fi Ximotewos garuu achumatti hafan.
Haa taʼu malee warri Phaawulosiin hanga Ateenaatti geggeessan, ajaja Phaawulos, Siilaasii fi Ximotewos hamma dandaʼametti dafanii gara isaa akka dhufan kenne fudhatanii isa biraa deebiʼan.
Phaawulos Ateenaa keessatti utuu isaan eegaa jiruu, magaalattiin waaqolii tolfamoodhaan guutamuu ishii argee ni aare.
Kanaaf, Yihudootaa fi namoota Waaqayyoon waaqeffatan kaanii wajjin mana sagadaa keessatti, akkasumas guyyaa guyyaadhaan bakka gabaatti namoota argatu hundaa wajjin mariʼachuu jalqabe.
Haa taʼu malee falaasota Ephiquriyotaa fi Isxooyikootaa keessaa tokko tokko isaa wajjin falmuu jalqaban; tokko tokkos, “Abbaan oduu kun maal dubbachuu barbaada?” jedhan. Kaan immoo, “Waaʼee waaqolii ormaa kan lallabu fakkaata” jedhu turan. Kana kan jedhanis, inni misiraachoo waaʼee Yesuusii fi waaʼee duʼaa kaʼuu isaa waan lallabuuf ture.
Kanaaf, qabanii gara Ariyosfaagositti isa geessanii akkana jedhan: “Waaʼee barumsa haaraa dubbachaa jirtu kanaa nuu ibsuu dandeessaa?
Sababiin isaas, ati wantoota gurra keenyaaf keessummaa taʼan dubbachaa jirta; nutis wantoonni kun maal jechuu akka taʼan beekuu barbaadna.”
Namoonni Ateenaa fi namoonni biyya ormaa warri achi jiran yeroo boqonnaa isaanii wanta haaraa dubbachuu fi dhaggeeffachuu qofaadhaan dabarsu turan.
Yeroo kanatti Phaawulos Ariyosfaagos gidduu dhaabatee akkana jedhe: “Yaa namoota Ateenaa, isin warra kaan caalaa waan hundumaatiin waaqolii akka sodaattan nan arga.
Fakkeenyaaf, utuun karaa irra darbaa jiruu wantoota isin waaqeffattan hubadhee yommuun ilaalu, iddoo aarsaa, ‘Waaqa Hin Beekamneef’ jedhamee irratti barreeffame argeera. Kanaaf, wanta isin utuu hin beekin waaqeffattan kana isinitti nan hima.
Waaqni inni addunyaa fi wantoota isa keessa jiran hunda uume, inni Gooftaa samii fi lafaa waan taʼeef, manneen qulqullummaa harka namaatiin hojjetaman keessa hin jiraatu;
kana malees, namoota hundaatiif jireenyaa fi hafuura, akkasumas wantoota hunda kan kennu isa waan taʼeef, akka waan gargaarsi isa barbaachisuutti harka namaatiin hin tajaajilamu.
Akkasumas, namoota saba hundumaa nama tokko irraa uumee guutummaa lafaa irra akka jiraatan godhe; yeroo itti jiraatan isaaniif murteesse; bakka namoonni keessa jiraatanis daangaa isaaniif godhe;
kana kan godhes, namoonni cimsanii Waaqayyoon barbaadanii akka argataniifi; taʼus, inni tokkoon tokkoon keenya irraa fagoo dha jechuu miti.
Sababiin isaas akkuma walaleessitoonni keessan tokko tokko, ‘Nutis ijoollee isaa ti’ jedhan, nuti jireenya kan arganne, kan sochoonuu fi kan jiraannu isaani.
“Kanaaf, nuti ijoollee Waaqayyoo erga taanee, Waaqayyo ogummaa fi dandeettii namaatiin warqii, meetii yookiin dhagaa irraa bocamee kan tolfame fakkaata jennee yaaduu hin qabnu.
Dhugaa dha, Waaqayyo yeroo namoonni wallaalummaatti jiraatan sana callisee bira darbeera; amma garuu namoonni bakka hunda jiraatan hundi yaada geddarachuu akka qaban dubbachaa jira.
Sababiin isaas, inni nama filate sanatti fayyadamee namoota lafa irra jiraatan hunda irratti qajeelummaadhaan murteessuuf guyyaa tokko qopheesseera; isas duʼaa waan kaaseef namoonni hundi waaʼee kanaa mirkanaaʼoo taʼuu dandaʼu.”
Waaʼee duʼaa kaʼuu yommuu dhagaʼanis isaan keessaa tokko tokko isatti qoosan; kaan immoo, “Waaʼee kanaa yeroo kan biraas si irraa dhagaʼuu barbaadna” jedhan.
Kanaaf Phaawulos isaan dhiisee deeme;
namoonni tokko tokko garuu gara isaa goranii amantoota taʼan. Diyonaasiyos abbaan seeraa mana murtii Ariyosfaagos, dubartiin Damaaris jedhamtuu fi warri kaanis isaan keessaa tokko tokko turan.
Yeroo booda Apholos utuu Qorontos keessa jiruu, Phaawulos biyyoota gaarota qaban keessa darbee gara Efesoonitti gad buʼe. Achittis barattoota tokko tokko argatee,
“Yommuu amantoota taatan, hafuura qulqulluu fudhattaniittuu?” isaaniin jedhe. Isaanis, “Hafuurri qulqulluun jiraachuu isaa iyyuu matumaa dhageenyee hin beeknu” jedhanii deebisaniif.
Kanaaf innis, “Maaliin cuuphamtan ree?” isaaniin jedhe. Isaanis, “Cuuphaa Yohaannisiini” jedhan.
Phaawulosis, “Yohaannis namoonni isa isa booda dhufutti, jechuunis Yesuusitti akka amanan isaanitti himaa, cuuphaa isa mallattoo yaada geddarachuu taʼe cuuphaa ture” jedhe.
Isaanis yommuu kana dhagaʼan maqaa Gooftaa Yesuusiin cuuphaman.
Yommuu Phaawulos harka isaa isaan irra kaaʼu hafuurri qulqulluun isaan irra buʼe; isaanis afaan ormaatiin dubbachuu fi raajii dubbachuu jalqaban.
Namoonni kun walumatti gara dhiirota 12 turan.
Phaawulosis gara mana sagadaatti seenee jiʼa sadiif ija jabinaan dubbate; haasaa kennuudhaanis waaʼee Mootummaa Waaqayyoo ragaa dhiheessee isaan amansiise.
Haa taʼu malee, isaan keessaa tokko tokko mata jabeeyyii taʼuudhaan amanuu didanii Daandii Gooftaa namoota duratti yommuu arrabsan isaan irraa fagaate; achiis barattoota isaan irraa adda baasee, guyyuma guyyaadhaan galma mana barumsaa Xiraanos keessatti haasaa isaaniif kenna ture.
Wanti kun waggaa lamaaf waan itti fufeef, Yihudoonnis taʼan Giriikonni koonyaa Eeshiyaa keessa jiraatan hundi dubbii Gooftaa dhagaʼan.
Waaqayyos harka Phaawulosiin wantoota baayʼee dinqisiisoo taʼan hojjechuu isaa itti fufe;
kanaaf uffataa fi huccuu inni dafqa itti haxaaʼatu fudhatanii namoota dhukkubsatanitti yommuu geessan dhukkubni sun isaan gadhiisa; hafuuronni hamoonis isaan keessaa baʼu turan.
Haa taʼu malee, Yihudoonni asii fi achi deemanii jinniiwwan baasan tokko tokkos maqaa Gooftaa Yesuusitti fayyadamanii hafuurota hamoo baasuuf yaalii godhan; isaan, “Ani maqaa Yesuus isa Phaawulos lallabu sanaan cimseen si ajaja” jedhu turan.
Ilmaan dura buutuu lubaa Yihudootaa isa Asqeewaa jedhamuu torbas kana gochaa turan.
Hafuurri hamaan sun garuu, “Ani Yesuusiin beeka; Phaawulosiinis akka gaariittan beeka; isin immoo eenyu?” jedhee isaaniif deebise.
Yeroo kanatti namichi hafuura hamaadhaan qabame isaanitti utaalee humnaan hunduma isaanii caalee isaan moʼe; isaanis mammadaaʼanii qullaa isaanii manicha keessaa baqatanii baʼan.
Wanti kunis Yihudootaa fi Giriikota Efesoon keessa jiraatan hunda biratti beekame; hundi isaaniis baayʼee sodaatan; maqaan Gooftaa Yesuusis ulfina argachuu isaa itti fufe.
Warra amantoota taʼan keessaa hedduun isaanii dhufanii wanta godhan ifatti himatu turan.
Namoonni gargaarsa jinniitiin wantoota tokko tokko hojjetan hedduunis, kitaabota isaanii walitti qabanii namoota hunda duratti guban. Gatii kitaabota kanaas yommuu shallagan gara meetii 50,000 taʼuu isaa hubatan.
Kanaan kan kaʼes, dubbiin Yihowaa babalʼachaa fi moʼaa deeme.
Wantoonni kun erga taʼanii booda, Phaawulos dura gara Maqedooniyaa fi gara Akaayiyaa, sana booda immoo gara Yerusaalem dhaquuf murteesse. Achiis, “Ergan achi dhaqee booda, gara Roomaas dhaquun qaba” jedhe.
Kanaaf, warra isa tajaajilan keessaa lama, jechuunis Ximotewosii fi Erasxosiin gara Maqedooniyaatti erge; ofii isaatiif garuu yeroo muraasaaf koonyaa Eeshiyaa keessa ture.
Yeroo sanatti Daandii Gooftaa ilaalchisee jeequmsi guddaan ni uumame.
Sababiin isaas, Dimeexiros inni fakkiiwwan mana qulqullummaa Arxemiis meetii irraa tolchu, namoota ogummaa harkaa qabaniif galii hedduu argamsiisa ture.
Innis namoota kanaa fi warra wantoota akkasii hojjetan kaan walitti qabee akkana jedhe: “Namoota nana, badhaadhummaa keenya kana kan arganne hojii kana irraa taʼuu isaa akka gaariitti beektu.
Amma garuu namichi Phaawulos jedhamu kun, Efesoon qofatti utuu hin taʼin bakka muraasa irraa kan hafe koonyaa Eeshiyaa hunda keessatti, waaqayyoliin harkaan tolfaman dhuguma waaqayyolii miti jedhee namoota hedduu amansiisee ilaalcha isaanii jijjiiruu isaa argitaniittu, akkasumas dhageessaniittu.
Kana malees, balaan inni guddaan hojiin keenya kun dhaabachuu isaa qofa miti; manni qulqullummaa waaqayyittii Arxemiis guddittiis akka waan gatii hin qabneetti ilaalama; akkasumas, Arxemiis ishiin koonyaa Eeshiyaa fi guutummaa lafaa irratti waaqeffatamtu ulfina dhabdi.”
Namoonni sunis yommuu kana dhagaʼan akka malee aaranii, “Arxemiis ishiin kan warra Efesoon Guddoo dha!” jedhanii iyyuu jalqaban.
Kanaaf, magaalattiin jeequmsaan guutamte; hundi isaaniis Gaayosii fi Arisxaarkos namoota Maqedooniyaa miiltoo Phaawulos taʼan sana harkisanii didichaa bakka taphni itti argisiifamu seenan.
Phaawulos gara bakka namoonni sun itti wal gaʼanitti seenuu barbaadee kan ture taʼus, barattoonni garuu isaaf hin heyyamne.
Namoonni michoota isaa taʼan, warri ayyaanaa fi tapha qindeessan tokko tokko ergaa itti dhaamanii, Phaawulos bakka taphni itti argisiifamu seenee lubbuu isaa balaadhaaf akka hin saaxille isa kadhatan.
Namoota sana gidduutti jeequmsi guddaan uumamee waan turee fi baayʼeen isaaniis maaliif akka walitti qabaman waan hin beekneef, isaan keessaa tokko tokko waan tokko jedhanii yommuu iyyan, warri kaan immoo waan kan biraa jedhanii iyyu turan.
Kanaaf, Iskindiriin namoota sana gidduudhaa yommuu baasan, Yihudoonni dhidhiibanii gara fuulduraatti isa fidan; innis namoota sana duratti falmachuu barbaadee harka isaatiin mallattoo isaanitti argisiise.
Haa taʼu malee isaan inni Yihudii taʼuu isaa yommuu hubatan, hundi isaanii tokkummaadhaan gara saʼaatii lamaatiif, “Arxemiis ishiin kan warra Efesoon Guddoo dha!” jedhanii iyyan.
Dhuma irrattis barreessaan magaalattii namoota sana cal jechisiisee akkana jedhe: “Yaa namoota Efesoon, magaalaan warra Efesoon, eegduu mana qulqullummaa Arxemiis guddittii fi bifa fakkeenyaa ishii isa samii irraa buʼe sanaa taʼuu isaa namni hin beekne jiraa?
Wantoonni kun kan hin haalamne erga taʼanii, tasgabbaaʼuu qabdu malee, ariifattanii tarkaanfii fudhachuu hin qabdan.
Namoonni as fiddan kun mana qulqullummaa hin saamne, waaqayyittii keenyas hin arrabsine.
Kanaaf, Dimeexirosis taʼe namoonni isaa wajjin jiranii fi meetii hojjetan nama himata irratti dhiheessan yoo qabaatan, guyyoonni murtiin itti kennamuu fi bulchitoonni biyyaa waan jiraniif achitti wal himachuu dandaʼu.
Wanta kana irra caalu barbaadaa jirtu yoo taʼe garuu, walgaʼii idilee irratti murteeffamuu dandaʼa.
Haa taʼu malee, goolii harʼa uumame kanaaf sababii dhiheessinu tokko illee waan hin qabneef, namoota mootummaa irratti kakaastaniittu jedhamnee himatamuu dandeenya jedheen sodaadha.”
Kana erga jedhee booda, namoonni walitti qabaman sun akka bittinnaaʼan godhe.
Ergamoonnii fi obboloonni Yihudaa keessa jiran, namoonni saba Waaqayyoo hin taanes dubbii Waaqayyoo akka fudhatan dhagaʼan.
Kanaaf, yommuu Pheexiros gara Yerusaalem dhufu, namoonni dhaqna qabaa deggeran isa ceephaʼuu jalqaban;
“Ati mana namoota dhaqna hin qabannee seentee isaanii wajjin nyaatte” jedhan.
Yeroo kanatti Pheexiros akkana jedhee dhimma sana balʼinaan isaaniif ibsuu jalqabe:
“Ani magaalaa Yoophee keessatti kadhachaan ture; akka muguu taʼees mulʼataan wanti akka huccuu guddaan quncee talbaa irraa hojjetame tokko karaa afuriin qabamee utuu samii irraa gad buufamuu nan arge; wanti sunis gara koo dhufe.
Yommuun hubadhee ilaalus bineeldota lafa irraa miilla afur qaban, bineensota daggalaa, uumamawwan garaa isaaniitiin lafa irra loʼanii fi simbirroota samii achi irratti nan arge.
Sagaleen tokko, ‘Pheexiros, kaʼiitii qalii nyaadhu!’ yommuu naan jedhus nan dhagaʼe.
Ani garuu, ‘Ani matumaa wanti xuraaʼaanii fi qulqulluu hin taane afaan koo seenee waan hin beekneef, hin taʼu yaa Gooftaa’ nan jedhe.
Sagalichi samii irraa siʼa lammataatiif, ‘Wanta Waaqayyo qulqulleesse xuraaʼaa dha jechuu kee dhiisi’ jedhee deebise.
Sagaleen sun siʼa sadaffaa natti dubbate; achiis wanti hundi ammas gara samiitti ol fudhatame.
Battaluma sanattis, namoonni Qisaariyaadhaa gara kootti ergaman sadii mana nuti keessa jirru bira dhaabatanii turan.
Achiis hafuurri qulqulluun matumaa utuun hin mamiin akka ani isaanii wajjin deemu anatti hime. Obboloonni jaʼan kunis anaa wajjin kan deeman yoo taʼu, achiis gara mana namichaatti seenne.
“Innis maleekaan tokko mana isaa keessa dhaabatee akka argee fi akkana akka isaan jedhe nutti hime: ‘Gara Yoopheetti namoota ergiitii, Simoon isa Pheexiros jedhamu waamsisi;
innis wantoota atii fi namoonni mana kee keessa jiraatan hundi fayyina argachuu itti dandeessan sitti hima.’
Yommuu ani dubbachuu jalqabu garuu, hafuurri qulqulluun akkuma jalqaba nu irratti buʼee ture isaan irrattis ni buʼe.
Yeroo kanatti wanta Gooftaan, ‘Yohaannis bishaaniin cuuphe, isin garuu hafuura qulqulluudhaan cuuphamtu’ jedhee dubbachaa ture sana nan yaadadhe.
Kanaaf, Waaqayyo kennaa nu warra Gooftaa Yesuus Kiristoositti amanneef kenne sana isaaniifis erga kennee, Waaqayyoon dhowwuu kanan dandaʼu ani eenyu ree?”
Isaanis yommuu wantoota kana dhagaʼan isa mormuu dhiisanii, “Kanaaf, Waaqayyo namoota saba Waaqayyoo hin taaneefis yaada geddarannaa isa jireenyatti geessu kenneera jechuu dha” jedhanii Waaqayyoof ulfina kennan.
Namoonni ariʼatama Isxifaanos irra gaʼeen kan kaʼe bittinnaaʼan hanga Fiinqee, Qophirosii fi Anxokiyaatti deemanii turan; taʼus, isaan dubbicha Yihudoota qofatti himu turan.
Haa taʼu malee, isaan keessaa namoonni Qophirosii fi Qareenaadhaa gara Anxokiyaa dhufan tokko tokko, misiraachoo waaʼee Gooftaa Yesuus ibsu lallabuudhaan namoota afaan Giriikii dubbatanitti himuu jalqaban.
Kana malees, harki Yihowaa isaanii wajjin ture; namoonni hedduunis amantoota taʼanii gara Gooftaatti deebiʼan.
Gumiin Yerusaalem keessatti argamus waaʼee isaanii dhagaʼe; kanaaf isaan Barnaabaasiin gara Anxokiyaatti ergan.
Innis achi gaʼee gaarummaa Waaqayyoo isa guddaa yommuu argu baayʼee gammade; achiis hundi isaanii Gooftaadhaaf amanamoo taʼanii akka jiraatan isaan jajjabeessuu jalqabe;
sababiin isaas inni nama gaarii, nama hafuura qulqulluudhaan guutamee fi amantii cimaa qabu ture. Kanaan kan kaʼes, namoonni hedduun Gooftaatti amanan.
Kanaaf, inni Saaʼoliin barbaadee argachuuf jecha gara Xarsees dhaqe.
Erga isa argee boodas, gara Anxokiyaatti isa fide. Achiis waggaa tokko guutuu isaanii wajjin gumii keessatti walitti qabaman; namoota hedduus ni barsiisan; barattoonnis qajeelfama Waaqayyootiin yeroo jalqabaatiif Anxokiyaa keessatti “Kiristiyaanota” jedhaman.
Yeroo sanatti raajonni Yerusaalemii gara Anxokiyaatti gad buʼan.
Isaan keessaa inni Agaabos jedhamu kaʼee guutummaa lafaa irratti beelli guddaan buʼuuf akka jedhu hafuura qulqulluudhaan geggeeffamee raajii dubbate; kunis bara Qalaawudewositti raawwatame.
Kanaaf, barattoonni obboloota Yihudaa keessa jiraataniif gargaarsa erguuf jecha hamma humna isaanii buusii gochuuf murteessan;
buusii godhan kanas harka Barnaabaasii fi Saaʼoliin jaarsolii achi jiranitti ergan.
Agriiphaan Phaawulosiin, “Waaʼee ofii kee akka dubbatattu siif heyyamameera” jedhe. Achiis Phaawulos harka isaa diriirsee akkana jedhee falmachuu jalqabe:
“Yaa Agriiphaa Mootii, wantoota Yihudoonni ittiin na himatan hunda ilaalchisee guyyaa harʼaa si duratti falmachuu dandaʼuun koo na gammachiisa;
keessumaa ati aadaa fi falmii Yihudoota gidduu jiru hunda akka gaariitti beekta. Kanaaf, obsaan akka na dhaggeeffattu sin kadhadha.
“Ijoollummaa kootii jalqabee saba koo gidduuttis taʼe Yerusaalem keessatti akkamitti akkan jiraadhe Yihudoonni hundi akka gaariitti beeku;
ani akka garee amantii waaqeffannaa keenyaa warra amantii cimsanii Fariisicha taʼee akkan jiraadhe warri kanaan dura na beekan ragaa baʼuuf fedha yoo qabaatan dubbachuu dandaʼu.
Amma garuu abdii Waaqayyo abbootii keenyaaf kenneen kan kaʼe kunoo murtiidhaaf dhaabadheera;
gosoonni keenya warri 12n halkanii fi guyyaa cimanii tajaajila qulqulluu isaaf dhiheessaa yommuu abdiin kun raawwatamu arguuf eeggachaa turaniiru. Yaa Mootii, Yihudoonni kan na himatan waaʼee abdii kanaatiifi.
“Waaqayyo warra duʼan akka kaasu amanuun rakkisaa akka taʼe gootanii kan yaaddan maaliifi?
Ani iyyuu maqaa Yesuus isa nama Naazireet sanaa hamma dandaʼametti mormuu akkan qabu natti dhagaʼama ture.
Wanti ani Yerusaalem keessatti godhes kanuma ture; dura buutota lubootaa irraa aangoo fudhadhee, qulqulloota mana hidhaatti galcheera; yommuu isaan ajjeefamuuf jedhanittis yaada kana deggereera.
Yeroo baayʼee mana sagadaa hunda keessatti isaan adabuudhaan, amantii isaanii akka ganan dirqisiisuuf yaaleera; akka malee waanan isaanitti aareefis magaalota kan biraa keessatti illee ariʼatama isaan irra geessiseera.
“Dura buutota lubootaa irraa aangoo fi ergama fudhadhee kana gochuuf gara Damaasqoo utuun dhaqaa jiruus
yaa Mootii, guyyaa walakkaa yommuu taʼu, daandii irratti ifni ifa aduu caalu tokko samii irraa dhufee naannoo koo fi naannoo namoota anaa wajjin deemaa jiraniitti yommuu balaqqeessaʼu nan arge.
Hundi keenya lafa irratti kukkufnee utuu jirruus sagaleen tokko afaan Ibrootaatiin, ‘Saaʼol, Saaʼol, maaliif ana ariʼatta? Arficha mormuun kee suma miidha’ yommuu naan jedhu nan dhagaʼe.
Ani garuu, ‘Yaa Gooftaa ati eenyu?’ nan jedhe. Gooftaanis akkana jedhe: ‘Ani Yesuus isa ati ariʼattu dha.
Amma garuu kaʼiitii miilla keetiin dhaabadhu. Ani wantoota argitee fi wantoota ani waaʼee koo sitti mulʼisuuf jiruuf, tajaajilaa fi dhugaa baatuu akka taatu si filachuuf sitti mulʼadheera.
Ani namoota kanaa fi saboota ani itti si ergu irraa sin oolcha;
kan ani si ergus, ija isaanii bantee, dukkana irraa gara ifaatti, aangoo Seexanaa jalaa gara Waaqayyootti isaan deebisuudhaan, dhiifama cubbuu akka argatanii fi namoota anatti amananii qulqullaaʼan gidduutti dhaala akka argataniifi.’
“Kanaaf, yaa Agriiphaa Mootii, ani mulʼata samii irraa natti mulʼateef ajajamuu hin didne;
kanaa mannaa, jalqaba warri Damaasqoo keessa jiraatan, achiis warri Yerusaalem keessaa fi warri biyya Yihudaa hunda keessa jiraatan, akkasumas saboonni hojiiwwan yaada geddarachuu isaanii argisiisan hojjechuudhaan yaada akka geddaratanii fi gara Waaqayyootti akka deebiʼan ergicha isaanitti himeera.
Yihudoonni mana qulqullummaa keessatti qabanii ana ajjeesuuf kan yaalan kanaafi.
Haa taʼu malee, gargaarsa Waaqayyoo waanan argadheef, hanga guyyaa harʼaatti isa guddaafis taʼe isa xinnaadhaaf dhugaa baʼuu koo itti fufuu dandaʼeera; taʼus ani wanta Raajonnii fi Museen akka raawwatamu dubbatan malee wanta kan biraa hin dubbanne;
wanti isaan dubbatanis Kiristoos akka dhiphatu, warra duʼan keessaa jalqaba akka kaʼuu fi namoota kanaafis taʼe sabootaaf ifa akka labsu kan ibsu dha.”
Phaawulos wantoota kana dubbatee utuma falmachaa jiruu, Feesxos sagalee isaa guddisee, “Phaawulos maraatteetta! Barumsa guddaa barachuun kee si maraacheera!” jedhe.
Phaawulos garuu akkana jedhe: “Yaa Kabajamaa Feesxos, ani sammuu fayyaadhaan dubbii dhugaa dubbachaan jira malee hin maraanne.
Dhugaa isaa dubbachuuf, mootiin ani amma sodaa malee itti dubbachaa jiru kunis waaʼee wantoota kanaa akka gaariitti beeka; wantoota kana keessaa tokko illee dhoksaatti waan hin hojjenneef wantoota kana keessaa tokko illee akka inni hin wallaalle shakkii hin qabu.
Yaa Agriiphaa Mootii, Raajotatti ni amantaa? Akka ati amantu ani beeka.”
Agriiphaan garuu Phaawulosiin, “Yeroo gabaabaa keessatti amansiistee Kiristiyaana na gochuuf jetta” jedhe.
Yeroo kanatti Phaawulos, “Yeroo gabaabaa keessattis taʼe yeroo dheeraa keessatti, si qofa utuu hin taʼin warri harʼa ana dhagaʼan hundi, funcaa kanaan alatti akkuma koo akka taʼan Waaqayyoon nan kadhadha” jedhe.
Sana booda mootichi ni kaʼe; bulchaan biyyaa, Barniqeenii fi namoonni isaanii wajjin taaʼanii turanis ni kaʼan.
Utuu achii baʼaa jiraniis, “Namichi kun wanta duʼaaf yookiin hidhaadhaaf isa gaʼu tokko illee hin hojjenne” waliin jechuu jalqaban.
Agriiphaanis yeroo kanatti Feesxosiin, “Namichi kun utuu Qeesaaritti ol hin iyyanne taʼee hiikamuu dandaʼa ture” jedhe.
Yaa Tewofloos, wanta Yesuus hojjechuu fi barsiisuu jalqabe hunda kitaaba isa jalqabaa irratti siif barreesseera;
seenaan kunis ergamoota warra filateef karaa hafuura qulqulluu erga qajeelfama kennee booda, hanga guyyaa gara samiitti ol fudhatametti jiru kan qabate dha.
Inni erga dhiphatee booda, jiraataa taʼuu isaa ragaa amansiisaa taʼe hedduudhaan isaanitti of mulʼise. Guyyaa 40f isaanitti mulʼatees, waaʼee Mootummaa Waaqayyoo dubbachaa ture.
Utuu isaanii wajjin walgaʼii gochaa jiruus akkana jedhee isaan ajaje: “Abdii Abbaan kenne, isa waaʼee isaa ana irraa dhageessan sana eeggadhaa malee, Yerusaalem keessaa hin baʼinaa;
sababiin isaas Yohaannis bishaaniin cuuphee ture; isin garuu guyyaa muraasa booda hafuura qulqulluudhaan cuuphamtu.”
Kanaaf, isaan ammas yommuu walitti qabaman, “Yaa Gooftaa, yeroo kanatti Israaʼeliif mootummaa ni deebistaa?” jedhanii isa gaafatan.
Innis akkana isaaniin jedhe: “Yeroo yookiin waqtii Abbaan ofii isaatiin murteessuuf aangoo isaa jala godhate beekuun isiniif hin kennamne.
Haa taʼu malee, yommuu hafuura qulqulluu fudhattan humna ni argattu; Yerusaalemitti, Yihudaa fi guutummaa Samaariyaatti, akkasumas hanga andaara lafaatti dhugaa baatota koo ni taatu.”
Yesuus wantoota kana erga dubbatee booda utuma isaan isa ilaalanii ol fudhatame; duumessis ija isaanii duraa isa dhokse.
Yommuu inni deemus, utuma isaan hubatanii gara samii ilaalaa jiranii akkuma tasaa namoonni uffata aʼadii uffatan lama isaan bira dhaabatanii,
“Yaa namoota Galiilaa, maaliif dhaabattanii gara samii ilaaltu? Yesuus inni isin biraa gara samiitti fudhatame kun, haaluma yommuu inni gara samiitti ol baʼu argitan kanaan deebiʼee ni dhufa” isaaniin jedhan.
Achiis gaara isa Gaara Ejersaa jedhamu irraa gara Yerusaalemitti deebiʼan; gaarri kun Yerusaalemitti dhihoo siʼa taʼu, hamma fageenya guyyaa Sanbataatti deemuun heyyamamu qofa fagaata ture.
Yommuu achi gaʼanis, kutaa fooqii irra jiruu fi keessa jiraachaa turanitti ol baʼan. Isaanis Pheexiros, Yohaannis, Yaaqoob, Indiriyaas, Filiphoos, Toomaas, Bartolomewos, Maatewos, Yaaqoob ilma Alfewoos, Simoon isa hinaaftichaa fi Yihudaa ilma Yaaqoob turan.
Namoonni kun hundi dubartoota tokko tokko, akkasumas Maariyaam haadha Yesuusii fi obboloota isaa wajjin yaada tokkoon cimsanii kadhatu turan.
Yeroo sana Pheexiros namoota walitti qabamanii fi 120 taʼan gidduutti kaʼee dhaabatee akkana jedhe:
“Yaa obbolootaa, wanti hafuurri qulqulluun waaʼee Yihudaa isa namoota Yesuusiin qaban dura buʼee dhufe sanaa karaa Daawit Kitaaba Qulqulluu keessatti raajiidhaan dubbate raawwatamuun isaa barbaachisaa dha.
Sababiin isaas inni nuu wajjin lakkaaʼamee ture; tajaajila kana irratti hirmaachuufis carraa argatee ture.
(Namichi kun miindaa jalʼina hojjeteef isaaf kaffalameen lafa bite; mataadhaan kufees qaamni isaa ni tarsaʼe; marʼumaan isaa hundis keessaa jige.
Kunis jiraattota Yerusaalem hunda biratti ni beekame; kanaaf, lafichi afaan isaaniitiin Akeeldaamaa, jechuunis “Lafa Dhiigaa” jedhamee waamame.)
Sababiin isaas, kitaaba Faarfannaa keessatti, ‘Iddoon inni jiraatu haa onu, eenyu illee keessa hin jiraatin,’ akkasumas ‘Mirga inni ilaaltuu ol aanaa taʼuudhaaf argate namni kan biraan jalaa haa fudhatu’ jedhamee barreeffameera.
Kanaaf, dhiirota yeroo Gooftaa Yesuus nu gidduu deddeebiʼaa ture hundumaatti nuu wajjin turan keessaa tokko bakka isaa buusuun barbaachisaa dha;
namni filatamu kun immoo, yeroo Yohaannis Yesuusiin cuuphee jalqabee hanga inni nu biraa ol fudhatametti nuu wajjin kan turee fi akkuma keenya Yesuus isa duʼaa kaʼe kan arge taʼuu qaba.”
Kanaaf, namoota lama, jechuunis Yoseef isa Barsaabaas akkasumas Yosxos jedhamuu fi Maatiyaasiin dhiheessan.
Achiis akkana jedhanii kadhatan: “Yaa Yihowaa isa garaa namoota hundumaa beektuu, namoota lamaan kana keessaa isa filatte nu beeksisi;
namni kunis tajaajilaa fi mirga ergamaa taʼuu, isa Yihudaan karaa mataa isaa irra deemuuf jedhee dhiise akka fudhatuufi.”
Kanaaf, isaan carraa buusan; carraan sunis Maatiyaasiif baʼe; innis ergamoota 11 sanaa wajjin lakkaaʼame.
Lubni ol aanaan sunis, “Wanti jedhame kun dhugaa dhaa?” jedhe.
Isxifaanosis deebisee akkana jedhe: “Yaa obboloota koo fi yaa abbootii ko, na dhagaʼaa. Waaqni ulfinaa, abbaan keenya Abrahaam Kaaraan keessa jiraachuu isaa dura utuu inni Mesophotaamiyaa keessa jiruu isatti mulʼatee,
‘Biyya kee fi firoottan kee keessaa baʼiitii gara biyya ani sitti argisiisu dhaqi’ jedheen.
Innis biyya Kaladootaa keessaa baʼee, Kaaraan keessa jiraachuu jalqabe. Erga abbaan isaa duʼee booda immoo, Waaqayyo achii isa kaasee bakka isin amma jiraattan kanatti isa galche.
Taʼus, iddoo kanatti lafa hamma faana miillaa gaʼu illee dhaala isaaf hin kennine; haa taʼu malee yeroo kanatti dhala kan hin godhanne taʼus, isaa fi isa booda immoo sanyii isaatiif dhaala akka kennu waadaa isaaniif gale.
Kana malees, Waaqayyo sanyiin isaa biyya kan isaanii hin taane keessatti, orma akka taʼanii fi namoonni sunis garboota isaan godhatanii waggaa 400f akka isaan cunqursan isatti hime.
Achiis Waaqayyo, ‘Ani saba garboota isaan godhate sanatti nan murteessa; kana boodas isaan achii baʼanii iddoo kanatti tajaajila qulqulluu anaaf dhiheessu’ jedhe.
“Waaqayyo kakuu dhaqna qabaas isaaf kenne; Abrahaam Yisihaaqiin dhalche; guyyaa saddeettaffaattis dhaqna isa qabe; Yisihaaqis Yaaqoobiin dhalche; Yaaqoobis mataawwan maatii 12n dhalche.
Mataawwan maatii sunis Yoseefitti hinaafanii Gibxiitti isa gurguran. Waaqayyo garuu isaa wajjin waan tureef,
rakkina isaa hundumaa irraa isa oolche; Faraʼoon mootii Gibxii durattis surraa fi ogummaa isaaf kenne. Mootichis, Yoseef Gibxii fi guutummaa mana isaa akka bulchu isa muude.
Haa taʼu malee, guutummaa biyya Gibxii fi Kanaʼaan keessatti beelli rakkina guddaa geessise yommuu gaʼu, abbootiin keenya wanta nyaatan dhaban.
Yaaqoobis biyya Gibxii keessa midhaan akka jiru yommuu dhagaʼu, yeroo jalqabaatiif abbootii keenya achitti erge.
Yeroo lammaffaadhaaf yommuu dhaqan garuu, Yoseef eenyummaa isaa obboloota isaatti beeksise; Faraʼoonis waaʼee maatii Yoseef beeke.
Kanaaf, Yoseef itti ergee abbaa isaa Yaaqoobii fi firoottan isaa hunda walumaa galatti namoota 75 bakka sanaa waamsise.
Yaaqoobis gara Gibxiitti gad buʼee achitti duʼe; abbootiin keenyas achitti duʼan.
Lafeen isaaniis gara Sheekeemitti geeffamee, awwaala Abrahaam Sheekeem keessaa ilmaan Hamoor irraa qarshii meetiitiin bite keessa kaaʼame.
“Abdiin Waaqayyo Abrahaamiif kenne yommuu raawwatamuu jala gaʼus, sabichi Gibxii keessatti baayʼachaa deeme;
yeroo sanatti mootiin kan biraan Yoseefiin hin beekne Gibxiin bulchuu jalqabe.
Mootiin kunis saba keenya irratti haxxummaadhaan mala qopheessee, abbootiin keenya ijoollee isaanii duʼaaf dabarsanii akka kennan isaan dirqisiise.
Museen kan dhalate yeroo sanatti siʼa taʼu, innis Waaqayyo duratti miidhagaa ture. Mana abbaa isaa keessattis jiʼa sadiif kunuunfame.
Yommuu gatametti garuu, intalli Faraʼoon isa fudhattee akka ilma ishiitti isa guddifte.
Kanaaf, Museen ogummaa warra Gibxii hunda barate. Inni dubbii fi gocha isaatiin jabaa ture.
“Yeroo umuriin isaa waggaa 40 taʼu garuu, ilmaan Israaʼel warri obboloota isaa taʼan haala akkamii keessa akka jiran ilaaluuf garaa isaatti murteesse.
Yeroo kanatti isaan keessaa inni tokko miidhamaa akka jiru yommuu argu, isa irra goree namicha Gibxii sana rukutee ajjeesee isa miidhame sanaaf haaloo baʼe.
Inni, obboloonni isaa Waaqayyo karaa isaa akka isaan fayyisu ni hubatu jedhee yaadee ture; isaan garuu kana hin hubanne.
Guyyaa itti aanutti immoo yommuu isaan wal lolan isaanitti dhufee, ‘Namoota nana, isin obbolaa dha. Maaliif wal miitu?’ jedhee walitti isaan araarsuuf yaale.
Namichi hiriyaa isaa miidhaa ture sun garuu of irraa isa darbatee akkana jedheen: ‘Eenyutu nu irratti bulchaa fi abbaa murtii godhee si muude?
Akkuma kaleessa namicha Gibxii sana ajjeeste anaanis ajjeesuu barbaaddaa?’
Museen yommuu kana dhagaʼu, biyya Miidiyaanitti baqatee orma taʼee achi jiraate; achittis ilmaan lama godhate.
“Waggaa 40 booda, maleekaan tokko lafa onaa naannoo Gaara Siinaa jiru keessatti tusii bobaʼu tokko keessaa isatti mulʼate.
Museenis yommuu kana argu, wanta ilaale ni dinqisiifate. Yommuu itti siqee caalaatti qorachuuf jedhu garuu, sagaleen Yihowaa yommuu akkana jedhu dhagaʼe:
‘Ani Waaqa abbootii kee, Waaqa Abrahaam, Waaqa Yisihaaqii fi Waaqa Yaaqoobi.’ Museen hollachuu waan jalqabeef, haala sana caalaatti qorachuuf ija hin jabaanne.
Yihowaanis akkana jedheen: ‘Iddoon ati dhaabattu bakka qulqulluu waan taʼeef, kophee kee miilla kee irraa baafadhu.
Ani dhuguma cunqurfamuu saba koo warra Gibxii jiran irra gaʼu argeera; aaduu isaanii dhagaʼeera; isaan oolchuufis gad buʼeera. Egaa kottu ani gara Gibxiitti sin erga.’
Musee isuma isaan, ‘Eenyutu bulchaa fi abbaa murtii godhee si muude?’ jedhanii ganan sana, Waaqayyo karaa maleekaa tusii bobaʼu sana keessatti isatti mulʼate sanaa bulchaa fi fayyisaa godhee isa erge.
Namichi kun Gibxii keessatti, Galaana Diimaa fi lafa onaa keessatti waggaa 40f dinqiiwwanii fi mallattoowwan hojjechuudhaan Gibxii keessaa isaan baase.
“Museen inni ijoollee Israaʼeliin, ‘Waaqayyo obboloota keessan gidduudhaa raajii akka koo taʼe tokko isiniif ni kaasa’ jedhes isuma kana dha.
Kun Musee isa, maleekaa isa Gaara Siinaa irratti isattii fi abbootii keenyatti dubbate sanaa wajjin lafa onaa keessa saba Israaʼel gidduu ture dha; innis, nuu kennuudhaaf dubbii Waaqayyoo isa jiraataa fudhate.
Abbootiin keenya isaaf ajajamuu mannaa isa mormanii garaa isaaniitti gara Gibxiitti deebiʼan;
Aaroniinis, ‘Nuti, Museen inni biyya Gibxiitii nu baase kun maal akka taʼe waan hin beekneef, waaqayyolii nu dura deeman nuu tolchi’ jedhan.
Kanaaf, yeroo sanatti jibicha tokko tolchanii waaqa tolfame kanaaf aarsaa dhiheessan; hojii harka isaaniitiinis gammaduu jalqaban.
Waaqayyos isaan irraa garagalee raayyaa samii akka waaqeffatan dabarsee isaan kenne; kunis kitaaba Raajotaa keessatti akkana jedhamee barreeffameera: ‘Yaa mana Israaʼel, lafa onaa keessatti waggaa 40f kennaa fi aarsaa kan dhiheessitan anaaf hin turre.
Kanaa mannaa, dunkaana Molookii fi urjii waaqa Reefaan jedhamu, jechuunis bifawwan waaqeffachuuf tolfattan sana baattanii asii fi achi deemtan. Kanaaf, Baabilon gamatti isin nan ariʼa.’
“Abbootiin keenya lafa onaa keessatti dunkaana ragaa baatuu qabu turan; dunkaanni sunis akkuma Waaqayyo yeroo Museetti dubbatetti akka fakkeenya arge sanaatti akka hojjetu isa ajaje sana ture.
Abbootiin keenyas Iyyaasuu wajjin dunkaanicha fudhatanii gara biyya saboota Waaqayyo abbootii keenya duraa ariʼe sanaatti geessan. Innis hanga bara Daawititti asuma ture.
Daawitis Waaqayyo duratti surraa kan argate siʼa taʼu, Waaqa Yaaqoobiif mana jireenyaa ijaaruuf mirgi akka isaaf kennamu gaafate.
Haa taʼu malee, mana kan isaaf ijaare Solomoon ture.
Taʼus, Waaqni Hundaa Olii mana harkaan ijaarame keessa hin jiraatu. Kunis akkuma raajichi akkana jedhee dubbate dha:
‘Samiin teessoo koo ti, laftis ejjeta miilla koo ti. Isin mana akkamii anaaf ijaartu? jedha Yihowaan. Yookiin bakki ani jiraadhu eessa?
Wantoota kana hunda kan hojjete harka koo mitii?’
“Isin namoota mata jabeeyyii, gurri keessan cuqqaalamee fi yaada keessan sirreessuuf fedhii hin qabne nana, isin yeroo hundumaa hafuura qulqulluu mormitu; isinis akkuma abbootiin keessan godhanii turan gootu.
Raajota keessaa kan abbootiin keessan utuu hin ariʼatin hafan isa kami? Eeyyee, isaan warra inni qajeelaan sun, jechuunis inni isin dabarsitanii kennitanii fi amma ajjeestan kun akka dhufu dursanii dubbatan ajjeesaniiru;
isin Seera karaa maleekotaa kenname fudhattaniittu; garuu hin eegne.”
Isaanis yommuu wantoota kana dhagaʼan akka malee aaranii, ilkaan isaanii isatti qaruu jalqaban.
Haa taʼu malee, Isxifaanos hafuura qulqulluudhaan guutamee gara samii yommuu ilaalu, ulfina Waaqayyoo fi Yesuus mirga Waaqayyoo dhaabatee arge;
achiis, “Kunoo, ani samiiwwan banamanii, Ilmi namaas mirga Waaqayyoo dhaabatee nan arga” jedhe.
Yeroo kanatti sagalee isaanii ol fuudhanii iyyan; gurra isaaniis harka isaaniitiin cuqqaallatanii tokko taʼanii gara isaatti fiigan.
Magaalaa keessaa erga gad isa baasanii boodas dhagaadhaan isa tumuu jalqaban. Ragaa baatonni sunis uffata isaanii miilla dargaggeessa Saaʼol jedhamu bira kaaʼatan.
Utuma isaan dhagaadhaan isa tumaa jiranii Isxifaanos, “Yaa Gooftaa Yesuus, hafuura koo fudhadhu” jedhee kadhate.
Achiis jilbeenfatee sagalee guddaadhaan, “Yaa Yihowaa, cubbuu kana isaanitti hin lakkaaʼin” jedhee iyye. Erga kana jedhee boodas ni duʼe.
Kanaaf, Feesxos gara koonyaa sanaa dhaqee itti gaafatamummaa isaa erga fudhatee guyyaa sadii booda, Qiisaariyaadhaa gara Yerusaalemitti ol baʼe.
Yeroo kanatti dura buutonni lubootaa fi Yihudoonni beekamoo taʼan tokko tokko, Phaawulosiin ilaalchisee himata qaban isa duratti dhiheeffatan. Achiis Feesxosiin kadhachuu jalqaban;
Phaawulosiin gara Yerusaalemitti akka isaaniif ergu isa kadhatan. Haa taʼu malee, isaan riphanii karaa irratti isa ajjeesuuf karoorfatanii turan.
Feesxos garuu Phaawulos Qiisaariyaadhuma keessatti eegamee akka turuu fi innis yeroo muraasa gidduutti achitti akka deebiʼu isaanitti hime.
“Kanaaf, namoonni isin gidduudhaa aangoo qaban anaa wajjin gad buʼanii namichi kun dhuguma balleessaa yoo qabaate isa haa himatan” jedhe.
Kanaaf, Feesxos yeroo guyyaa saddeet yookiin kudhan hin caalle erga isaanii wajjin dabarsee booda, Qiisaariyaatti gad buʼe; guyyaa itti aanuttis barcuma murtii irra taaʼee Phaawulos isa duratti akka dhiheeffamu ajaje.
Yommuu Phaawulos ol seenus, Yihudoonni Yerusaalemii gad buʼan isatti marsanii himata ciccimaa ragaadhaan mirkaneessuu hin dandeenye hedduu isa irratti dhiheessan.
Phaawulos garuu, “Ani Seera Yihudootaa irratti yookiin mana qulqullummaa irratti yookiin Qeesaar irratti yakka tokko illee hin hojjenne” jedhee falmate.
Feesxos Yihudoota biratti jaallatamuu waan barbaadeef, “Gara Yerusaalemitti ol baatee waaʼee wantoota kanaa achitti na duratti murtii argachuu barbaaddaa?” jedhee Phaawulosiin gaafate.
Phaawulos garuu akkana jedhe: “Ani barcuma murtii Qeesaar isa ani itti murtii argachuu qabu dura dhaabadheera. Atis akka gaariitti akkuma beektu, ani Yihudoota irratti balleessaa hin hojjenne.
Ani dhuguma balleessaa yoon qabaadhee fi wanta duʼaaf na gaʼu akkamii iyyuu yoon hojjedheera taʼe, duʼuu hin qabu jedhee hin kadhadhu; himanni namoonni kun ana irratti dhiheessan ragaa qabatamaa hin qabu taanaan garuu, namni tokko illee isaaniin gammachiisuuf jedhee dabarsee isaanitti na kennuuf mirga hin qabu. Ani Qeesaaritti ol iyyadheera!”
Feesxosis warra isa gorsanii wajjin erga mariʼatee booda, “Qeesaaritti waan ol iyyatteef, gara Qeesaar ni dhaqxa” jedhee deebiseef.
Guyyoota muraasa booda, Agriiphaa mootichii fi Barniqeen, Feesxos waan muudameef gammachuu isaanii isaaf ibsuuf gara Qiisaariyaa dhufan.
Isaanis guyyoota hedduu achi waan turaniif, Feesxos akkana jedhee waaʼee Phaawulos mootichatti hime: “Namichi Feeliksi mana hidhaatti dhiise tokko jira,
yeroon Yerusaalem keessa turetti, dura buutonni lubootaa fi maanguddoonni Yihudootaa namicha kana himatanii akka ani isatti murteessu ana gaafatanii turan.
Ani garuu namni himanni irratti dhihaate tokko warra isa himatanii wajjin fuulleetti wal argee himata isa irratti dhihaate falmachuuf utuu carraa hin argatin, nama gammachiisuuf qofa dabarsanii kennuun seera warra Roomaa miti jedheen isaaniif deebise.
Kanaaf, namoonni sun yommuu as gaʼan, utuun yeroo hin balleessin guyyaa itti aanutti barcuma murtii irra taaʼee namichi akka ana duratti dhiheeffamu nan ajaje.
Warri isa himatanis dhaabatanii yommuu dubbatan, himata cimaa ani irratti dhiheessu jedhee yaade isa irratti hin dhiheessine.
Wanti isaan irratti wal falmaa turanis, waaʼee waaqeffannaa isaanii fi waaʼee namicha Yesuus jedhamu tokkoo ture; namichi kun duʼeera; Phaawulos garuu inni jiraataa dha jedha ture.
Anis falmii kanaaf akkamitti akkan furmaata kennu waanan wallaaleef, inni gara Yerusaalem dhaqee wantoota kana ilaalchisee achitti murtii argachuu akka barbaadun isa gaafadhe.
Haa taʼu malee, Phaawulos hanga Awugusxos murtoo isaaf kennutti hidhamee akka turu yommuu ol iyyannoo dhiheessetti, hanga ani gara Qeesaaritti isa ergutti hidhamee akka turu nan ajaje.”
Agriiphaanis Feesxosiin, “Anumti iyyuu wanta namichi jedhu utuun dhagaʼee natti tola” jedhe. Innis, “Tole, bor isa dhageessa” jedhe.
Kanaaf, guyyaa itti aanutti Agriiphaa fi Barniqeen ulfina guddaadhaan dhufanii ajajjoota kumaa fi namoota guguddaa magaalattii wajjin gara galma walgaʼii sanaatti seenan; Feesxos yommuu ajajettis Phaawulosiin ol seensisan.
Yeroo kanatti Feesxos akkana jedhe: “Agriiphaa mootichii fi warri nuu wajjin asitti argamtan hundi, namichi isin argitan kun nama Yihudoonni hundi kana booda jiraachuu hin qabu jedhanii Yerusaalemittis taʼe asitti iyyanii na kadhatani dha.
Ani garuu wanta duʼaaf isa geessisu tokko illee akka inni hin hojjenne hubadheera. Kanaaf, yommuu inni gara Awugusxositti ol iyyatu, achitti isa erguuf nan murteesse.
Haa taʼu malee, ani waaʼee isaa mirkanaaʼaa taʼee wantan gara Gooftaa koo Qeesaaritti barreessu tokko illee hin arganne. Kanaaf, inni asitti erga qoratamee booda, tarii ani waaʼee isaa wantan barreessu akkan argadhutti hunda keessan duratti, keessumaa immoo Agriiphaa Mooticha duratti isa dhiheesseera.
Kanas kanan godhe, namni hidhame tokko wanta ittiin himatame utuu hin ibsin isa erguun sirrii akka taʼe waan natti hin dhagaʼamneefi.”
Gumii Anxokiyaa keessa raajonnii fi barsiistonni jiru turan; isaanis Barnaabaas, Simiʼoon isa “Gurraacha” jedhamu, Luukiyos isa biyya Qareenaa, Maanaayin isa Heroodis bulchaa koonyaa taʼee wajjin baratee fi Saaʼol turan.
Isaanis utuma Yihowaa tajaajilaa fi soomaa jiranii hafuurri qulqulluun, “Barnaabaasii fi Saaʼoliin hojii ani itti isaan filadhe sanaaf adda anaaf baasaa” jedhe.
Isaanis erga soomanii fi erga kadhatanii booda, harka isaanii isaan irra kaaʼanii isaan ergan.
Kanaaf, namoonni kun hafuura qulqulluudhaan ergamanii gara Salewuuqiyaatti gad buʼan; achii kaʼaniis dooniidhaan gara Qophiros dhaqan.
Yommuu magaalaa Salaamiis gaʼanis manneen sagadaa Yihudootaa keessatti dubbii Waaqayyoo labsuu jalqaban. Yohaannisis isaan gargaaruuf isaan bira ture.
Guutummaa odoola sanaa keessa naannaʼanii yommuu Phaafoos gaʼanis, namicha Yihudii Baaryesuus jedhamu, falfalaa fi raajii sobduu taʼe tokko argatan.
Innis bulchaa biyyaa Sargiwos Phaawulos jedhamuu fi hubannaa qabu tokkoo wajjin ture. Namichi kunis dubbii Waaqayyoo dhagaʼuuf fedhii guddaa waan qabuuf Barnaabaasii fi Saaʼoliin ofitti waame.
Eliimaas inni falfalaa taʼe sun garuu (maqaan “Eliimaas” jedhu hiikni isaa “falfalaa” jechuu dha) bulchaan biyyaa sun amantii kana akka hin fudhanne dhowwuu barbaadee isaan mormuu jalqabe.
Achiis Saaʼol inni Phaawulos jedhamu hafuura qulqulluudhaan guutamee hubatee isa ilaalee
akkana jedhe: “Ati yaa namicha gowwoomsaa fi hammina hundumaatiin guutamte, ilma Diyaabilos, diina wanta qajeelaa hundumaa nana, daandii Yihowaa isa sirrii jalʼisuu kee hin dhiistuu?
Kunoo, harki Yihowaa si irra jira, qaro dhabeessa ni taata, yeroo muraasaafis ifa aduu hin argitu.” Battaluma sanattis hurrii guddaanii fi dukkanni isa uffise; nama harka isaa qabee isa geessu barbaachas asii fi achi deeme.
Bulchaan biyyaa sun barumsa waaʼee Yihowaa barate dinqisiifatee waan tureef, wanta taʼe sana yommuu argu ni amane.
Phaawulosii fi hiriyoonni isaa Phaafoosii kaʼanii galaana irra deemuudhaan Phergee ishii Phamfiliyaa keessatti argamtu gaʼan. Yohaannis garuu isaan dhiisee Yerusaalemitti deebiʼe.
Haa taʼu malee, isaan Phergeedhaa kaʼanii gara Anxokiyaa ishii Phisdiyaa keessatti argamtuu dhufan. Achiis guyyaa Sanbataatti gara mana sagadaa seenanii taaʼan.
Seerichii fi Raajonni erga dubbifamanii booda, geggeessitoonni mana sagadaa sun, “Yaa obbolootaa, dubbii uummaticha jajjabeessu yoo qabaattan dubbadhaa” jedhanii isaanitti ergan.
Kanaaf, Phaawulos kaʼee dhaabatee harka isaatiin erga mallattoo isaaniif kennee booda akkana jedhe: “Namoonni Israaʼelii fi warri Waaqayyoon sodaattan kaan dhaggeeffadhaa.
Waaqni saba Israaʼel, abbootii keenya ni filate; utuma isaan biyya Gibxii keessa ormummaadhaan jiraachaa jiranii, ol ol isaan qabee irree jabaadhaan achi keessaa isaan baase.
Gara waggaa 40tiifis lafa onaa keessatti isaaniif obse.
Saboota biyya Kanaʼaan keessa jiran torba erga balleessee boodas, biyya isaanii dhaala godhee isaaniif hire.
Kun hundi kan taʼe gara waggaa 450 keessatti ture. “Kana booda, hanga Saamuʼel raajichaatti abbootii murtii isaaniif kenne.
Sana booda garuu mootiin akka isaaniif moosifamu gaafatan; Waaqayyos Saaʼol ilma Qiish isa gosa Biiniyaam keessaa taʼe waggaa 40f isaaniif kenne.
Saaʼoliin erga aangoo irraa buusee boodas, Daawitiin mootii godhee isaaniif kaase; waaʼee isaas, ‘Ani nama akka garaa koo taʼee fi wanta ani barbaadu hunda hojjetu, Daawit ilma Isseyiin argadheera’ jedhee dhugaa baʼeera.
Akkuma abdii kennettis Waaqayyo sanyii namicha kanaa keessaa Yesuusiin Israaʼeliif fayyisaa godhee fide.
Yesuus dhufuu isaa duras, Yohaannis, cuuphaa isa mallattoo yaada geddarannaa taʼe Israaʼeloota hundaaf ifatti lallabe.
Haa taʼu malee, Yohaannis yommuu hojii isaa xumuraa turetti, ‘Anaan eenyu na seetu? Ani isa miti. Garuu kunoo inni ani kophee isaa illee hiikuuf gaʼumsa hin qabne tokko ana duubaan dhufaa jira’ jedha ture.
“Yaa obbolootaa, isin warri sanyii maatii Abrahaam taatan, akkasumas isin gidduudhaa warri Waaqayyoon sodaattan kaan, dubbiin fayyinaa kun nuuf ergameera.
Taʼus, jiraattonni Yerusaalemii fi bulchitoonni isaanii isa hin beekne; kanaa mannaa, yeroo murteessanitti wantoota Raajonni dubbatanii fi yeroo hunda sanbata sagalee guddaadhaan dubbifaman raawwatan.
Isaan wanta duʼaaf isa geessisu tokko illee kan isa irratti hin arganne taʼus, Philaaxos akka isa ajjeesu cimsanii gaafatan.
Wantoota waaʼee isaa barreeffaman hunda erga raawwatanii booda, muka irraa isa buusanii awwaala keessa isa kaaʼan.
Waaqayyo garuu duʼaa isa kaase;
innis guyyoota hedduudhaaf warra Galiilaadhaa jalqabee hanga Yerusaalemitti isa duukaa deemanitti mulʼate. Isaanis amma waaʼee isaa namootaaf dhugaa baʼaa jiru.
“Kanaaf, nuti misiraachoo waaʼee abdii abbootii keenyaaf galame sanaa dubbatu isiniif labsaa jirra.
Waaqayyos Yesuusiin duʼaa kaasee abdii kana nuufis taʼe ijoollee isaaniitiif guutummaatti raawwateera; kunis faarfannaa isa lammaffaa irratti, ‘Ati ilma koo ti; ani harʼa si dhalfadheera’ jedhamee barreeffameera.
Waaqayyo, Yesuusiin kan duʼaa kaase, matumaa deebiʼee akka hin tortorretti waan taʼeef, ‘Ani jaalala amanamaa hin badne isan Daawitiin abdachiise isinitti nan argisiisa’ jedheera.
Kana malees, faarfannaa kan biraa keessatti, ‘Ati inni siif amanamaa taʼe sun akka tortoru hin heyyamtu’ jedheera.
Daawit garuu bara jireenya isaa hundumaatti Waaqayyoon tajaajilee duʼeera; abbootii isaa wajjinis awwaalamee tortoreera.
Inni Waaqayyo duʼaa kaase sun garuu hin tortorre.
“Kanaaf yaa obbolootaa, dhiifamni cubbuu karaa isaa argamu isiniif lallabamaa akka jiru hubadhaa;
Seerri Musee qajeelaa isin gochuu hin dandeenye; haa taʼu malee, namni Yesuusitti amanu hundi karaa isaa qajeelaa jedhamuu ni dandaʼa.
Kanaaf, wanti kitaaba Raajotaa keessatti akkana jedhamee dubbatame akka isin irra hin geenye of eeggadhaa:
‘Isin qoostota nana ilaalaa, dinqisiifadhaa, dhumaas; sababiin isaas ani hojii eenyu illee balʼinaan yoo isinitti hime, isin matumaa amanuu hin dandeenye tokko bara keessanitti nan hojjedha.’”
Yommuu isaan gad baʼanis, namoonni sun waaʼee dhimma kanaa Sanbata isa dhufuttis akka isaanitti himan kadhatan.
Kanaaf, walgaʼiin mana sagadaa keessatti godhamu yommuu xumuramu, Yihudoonnii fi namoonni amantii Yihudii fudhatanii Waaqayyoon waaqeffatan hedduun Phaawulosii fi Barnaabaas duukaa buʼan; isaanis namoonni sun gaarummaa Waaqayyoo isa guddaa irraa fayyadamuu isaanii akka itti fufan cimsanii isaan gorsan.
Sanbata itti aanutti, namoonni magaalattii garri caalaan dubbii Yihowaa dhagaʼuuf walitti qabaman.
Yihudoonni garuu, yommuu namoota sana argan hinaaffaadhaan kakaʼanii wantoota Phaawulos dubbatu mormanii isa arrabsuu jalqaban.
Achiis Phaawulosii fi Barnaabaas ija jabinaan akkana isaaniin jedhan: “Dubbiin Waaqayyoo jalqaba isinitti himamuun isaa barbaachisaa ture. Isin dubbicha fudhachuu diddanii jireenyi bara baraa akka isiniif hin taane ofuma keessanii waan murteessitaniif, kunoo nuti namoota saba Waaqayyoo hin taaneef ni lallabna.
Sababiin isaas Yihowaan, ‘Ani hanga andaara lafaatti fayyina akka labsituu fi namoota saba Waaqayyoo hin taaneef ifa akka taatu si muudeera’ jedhee nu ajajeera.”
Namoonni saba Waaqayyoo hin taanes yommuu kana dhagaʼan, guddaa gammadanii dubbii Yihowaatiif ulfina kennuu jalqaban; warri jireenya bara baraa argachuuf kakaʼumsa sirrii qaban hundis amantoota taʼan.
Kana malees, dubbiin Yihowaa guutummaa biyyichaa keessatti babalʼate.
Yihudoonni garuu dubartoota beekamoo Waaqayyoon sodaatanii fi dhiirota magaalattii keessatti beekamoo taʼan kakaasuudhaan, Phaawulosii fi Barnaabaas irratti ariʼatama kaasanii biyya isaanii keessaa isaan baasan.
Isaanis awwaara miilla isaanii isaanitti dhadhaʼatanii gara Iqoniyum dhaqan.
Barattoonnis gammachuu fi hafuura qulqulluudhaan guutamuu isaanii itti fufan.
Dirqamaan erga isaan irraa gargar baanee booda, doonii yaabbannee kallattiidhaan gara Qoos dhufne; guyyaa itti aanuttis gara Roodees, achii kaanee immoo gara Phaaxiraa dhaqne.
Doonii gara Fiinqeetti ceʼu yommuu argannus, yaabbannee deemuu keenya itti fufne.
Odoolli Qophiros yommuu nutti mulʼattu immoo, Qophirosiin gara bitaatti dhiisnee gara Sooriyaa dhaqnee Xiiroos ishii bakka doonichi feʼisa isaa itti buufatutti irraa buune.
Barattoota barbaadnee erga argannee booda guyyaa torbaaf achuma turre. Isaanis hafuura qulqulluutiin geggeeffamanii, Phaawulos gara Yerusaalem akka hin dhaqne irra deddeebiʼanii isatti himan.
Yeroon nuti achitti dabarsinu yommuu xumuramus, achii baanee karaa keenya deemuu jalqabne; dubartootaa fi ijoollee dabalatee hundi isaanii hanga magaalattii keessaa baanutti nu geggeessan. Qarqara galaanichaattis jilbeenfannee kadhannee,
‘Nagaatti’ waliin jenne. Achiis nuti doonii yaabbannee qajeelle; isaan immoo gara mana isaaniitti deebiʼan.
Dooniidhaan Xiiroosii kaanee yommuu Phitolimaayus geenyu, deemsa keenya ni xumurre; achiis obboloota erga dubbisnee booda guyyaa tokkoof isaanii wajjin oolle.
Guyyaa itti aanutti achii kaanee gara Qisaariyaa dhufne; achiis gara mana Filiphoos isa lallabaa Wangeelaa fi namoota torban kanaan dura filataman keessaa tokko taʼe sanaatti seennee isa bira bubbulle.
Namichi kun ijoollee durbaa hin heerumnee fi raajii dubbatan afur qaba ture.
Guyyoota hedduudhaaf erga achi turree booda garuu, raajiin Agaabos jedhamu tokko Yihudaadhaa gad dhufe.
Innis gara keenya dhufee, saqqii Phaawulos fudhatee miilla isaa fi harka isaa walitti hidhuudhaan, “Hafuurri qulqulluun akkana jedha: ‘Yihudoonni Yerusaalem keessa jiran abbaa saqqii kanaa akkanatti ni hidhu; harka namoota saba Waaqayyoo hin taanettis dabarsanii isa kennu’” jedhe.
Yommuu kana dhageenyu nutis taane namoonni achi jiran, Phaawulos gara Yerusaalemitti akka ol hin baane isa kadhachuu jalqabne.
Achiis Phaawulos, “Maaliif boossanii ejjennoo koo laaffisuuf yaalii gootu? Ani maqaa Gooftaa Yesuusiif jedhee, Yerusaalemitti hidhamuuf qofa utuu hin taʼin, duʼuuf illee qophaaʼaa akkan taʼe isiniif mirkaneessuun barbaada” jedhee deebise.
Yommuu inni yaada keenya fudhachuu didu, “Fedhiin Yihowaa haa raawwatamu” jennee isa mormuu dhiisne.
Kana boodas, karaa keenyaaf qophii goonee gara Yerusaalem deemuu jalqabne.
Barattoonni Qisaariyaadhaa dhufan tokko tokkos nuu wajjin deemanii, gara mana Minaason isa nama Qophirosii fi barattoota jalqabaa keessaa tokko taʼetti nu geessan; nutis mana isaa boqonne.
Yommuu Yerusaalem geenyu obboloonni gammachuudhaan nu simatan.
Guyyaa itti aanutti garuu Phaawulos nuu wajjin gara Yaaqoob dhaqe; jaarsoliin hundis achi turan.
Phaawulosis erga nagaa isaan gaafatee booda, wanta Waaqayyo karaa tajaajila isaa namoota saba Waaqayyoo hin taane gidduutti hojjete balʼinaan isaaniif ibsuu jalqabe.
Isaan erga kana dhagaʼanii booda Waaqayyoon galateeffachuu jalqaban; achiis akkana jedhaniin: “Yaa obboleessa keenyaa, Yihudoota gidduudhaa namoonni kuma hedduutti lakkaaʼaman amantoota akka taʼan beekta; hundi isaaniis Seerichaaf hinaaffaa qabu.
Haa taʼu malee, Yihudoonni warri saba Waaqayyoo hin taane gidduutti argaman hundi, ijoollee isaanii akka dhaqna hin qabnee fi wantoota barsiifata taʼan akka hin hordofne, akkasumas Seera Musee akka hin eegne isaanitti himuudhaan barsiisaa akka jirtu oduu waaʼee kee dubbatamu dhagaʼaniiru.
Maarree, waaʼee kanaa maaltu godhamuu qaba? Isaan as dhufuu kee dhagaʼuun isaanii hin oolu.
Kanaaf, wanta sitti himnu godhi: Namoonni wareega qaban afur nu bira jiru.
Namoota kana fudhadhuutii akka Seerichaatti isaanii wajjin of qulqulleessi; isaanis mataa isaanii akka haaddatan baasii isaanii isaaniif dandaʼi. Kana yoo goote, oduun waaʼee kee odeeffame soba taʼuu isaa fi atis Seericha eegdee seeraan deddeebiʼaa akka jirtu hundi isaanii ni beeku.
Amantoonni namoota saba Waaqayyoo hin taane gidduu jiran garuu, aarsaa waaqolii tolfamoodhaaf dhihaate irraa, dhiiga irraa, foon horii hudhamee duʼee fi halalummaa irraa akka fagaatan murtoo keenya barreessinee isaaniif ergineerra.”
Guyyaa itti aanuttis Phaawulos namoota sana fudhatee akka Seerichi ajajutti isaanii wajjin of qulqulleesse; achiis yeroon akka Seerichi ajajutti itti qulqulleeffaman yoom akka xumuramuu fi guyyaan tokkoon tokkoon isaaniitiif aarsaan itti dhihaatu yoom akka taʼe beeksisuuf gara mana qulqullummaa seene.
Guyyoonni torban sun yommuu xumuramuu jala gaʼanitti, Yihudoonni Eeshiyaadhaa dhufan, mana qulqullummaa keessatti isa arganii guutummaa uummatichaa kakaasanii isa qaban;
akkana jedhanii iyyan: “Yaa namoota Israaʼel nu gargaaraa! Namichi saba keenya, Seera keenyaa fi iddoo kana mormee bakka hundatti namoota hunda barsiisu isa kana dha. Kana malees, Giriikota illee gara mana qulqullummaa kanatti fidee bakka qulqulluu kana xureesseera.”
Kana kan jedhanis Xirofimoos nama Efesoon sana isaa wajjin magaalaa keessatti arganii waan turanii fi Phaawulos gara mana qulqullummaatti akka ol isa galche waan yaadaniif ture.
Yeroo kanatti guutummaan magaalattii kan jeeqamte siʼa taʼu, namoonnis waliin taʼanii fiiganii Phaawulosiin qabanii lafa irra harkisanii mana qulqullummaa keessaa isa baasan; battaluma sanattis balbaloonni ni cufaman.
Utuu isaan isa ajjeesuuf yaalii gochaa jiraniis ajajaan kumaa, Yerusaalem jeequmsaan guutamuu ishii dhagaʼe;
innis battaluma sanatti loltootaa fi ajajjoota dhibbaa fudhatee fiigee gara isaaniitti gad buʼe. Isaanis ajajaa kumaa sanaa fi loltoota sana yommuu argan Phaawulosiin reebuu isaanii dhiisan.
Ajajaan kumaa sunis isatti dhihaatee qabee mana hidhaatti isa geessee funcaa lamaan akka hidhamu ajaje; achiis eenyummaa isaa fi wanta inni godhe isa gaafate.
Haa taʼu malee namoota sana keessaa tokko tokko waan tokko jedhanii yommuu iyyan, warri kaan immoo wanta kan biraa jedhanii iyyuu jalqaban. Ajajaan kumaa kun jeequmsa sana irraa kan kaʼe wanta qabatamaa taʼe tokko illee beekuu waan hin dandeenyeef, Phaawulos gara mooraa loltoota sanaatti akka geeffamu ajaje.
Yommuu kortoo bira gaʼu garuu, sababii jeequmsa namoota sanaatiin kan kaʼe loltoonni sun isa baatanii deemuuf dirqaman;
sababiin isaas namoonni hedduun sun, “Isa ajjeesi!” jedhanii iyyaa isa duukaa buʼu turan.
Phaawulos yommuu gara mooraa loltootaatti geeffamuuf jedhu ajajaa kumaa sanaan, “Wanta tokko akkan sitti dubbadhu naa heyyamtaa?” jedheen. Innis akkana jedhe: “Afaan Giriikii dubbachuu ni dandeessa jechuu dhaa?
Maarree ati namicha Gibxii yeroo muraasa dura goolii uumee namoota 4,000 warra nama ajjeesan sana fudhatee gara lafa onaatti baqate sana mitii?”
Phaawulosis, “Ani Yihudicha nama biyya Xarsees ishii Kiilqiyaa keessa jirtuu fi lammii magaalaa beekamtuu taate sanaa ti. Kanaaf, uummata kanatti akkan dubbadhu akka anaaf heyyamtu sin kadhadha” jedhe.
Innis erga isaaf heyyamee booda, Phaawulos kortoo sana irra dhaabatee harka isaatiin namoota sanatti mallattoo argisiise. Yommuu gabii guddaan taʼutti afaan Ibrootaatiin akkana jedhee isaanitti dubbachuu jalqabe:
Gaaf tokko Pheexirosii fi Yohaannis saʼaatii kadhannaatti, jechuunis saʼaatii sagalitti gara mana qulqullummaatti ol baʼaa turan;
namoonnis nama erga dhalatee jalqabee naafa ture tokko, namoota gara mana qulqullummaatti seenan qarshii akka kadhatu guyyuma guyyaadhaan baatanii fidanii balbala mana qulqullummaa isa “Miidhagaa” jedhamu dura kaaʼu turan.
Innis Pheexirosii fi Yohaannis gara mana qulqullummaatti yommuu seenuuf jedhan argee qarshii isaan kadhachuu jalqabe.
Pheexirosii fi Yohaannis garuu hubatanii isa ilaalaa, “Nu ilaali” jedhan.
Kanaaf, innis isaan irraa waa nan argadha jedhee waan abdateef ija ija isaanii keessa ilaale.
Pheexiros garuu, “Ani meetii fi warqii hin qabu; wanta ani qabu garuu siif nan kenna. Maqaa Yesuus Kiristoos nama Naazireetiitiin kaʼiitii deemi!” jedhe.
Achiis harka isaa mirgaa qabee ol isa kaase. Battaluma sanattis miilli isaa fi gulubiin isaa ni jabaate;
utaalee kaʼees miilla isaatiin dhaabate; achiis adeemaa, utaalaa fi Waaqayyoon galateeffachaa isaanii wajjin gara mana qulqullummaa seene.
Namoonni hundis yommuu inni deemuu fi Waaqayyoon galateeffatu isa argan.
Isaanis namni kun karra mana qulqullummaa isa “Miidhagaa” jedhamu dura taaʼee kadhachaa ture sana taʼuu isaa beekan; wanta isa irratti raawwatamettis baayʼee ajaaʼibsiifatan.
Namichi Pheexirosii fi Yohaannisiin qabatee utuu jiruu, namoonni hundi baayʼee waan dinqisiifataniif daandii Solomoon isa gardaafoo qabutti fiiganii gara isaanii dhufan.
Pheexiros yommuu kana argu, namoota sanaan akkana jedhe: “Yaa namoota Israaʼel, akka waan nuti humna keenyaan yookiin namoota Waaqayyoof bulan taʼuu keenyaan namichi kun akka adeemu goonetti maaliif dinqisiifattu? Maaliifis fajajjanii nu ilaaltu?
Waaqni abbootii keenyaa, inni kan Abrahaam, inni kan Yisihaaqii fi inni kan Yaaqoob, Tajaajilaa isaa Yesuus isa Philaaxos gadhiisuuf murteessee utuu jiruu, isin immoo dabarsitanii isa kennitanii fi Philaaxos duratti gantan kana ol ol guddise.
Isin nama isa qulqulluu fi qajeelaa taʼe sana gantanii, namichi inni nama ajjeese sun akka isiniif gadhiifamu gaafattan;
Bakka Buʼaa jireenyaa Isa Guddaa garuu ni ajjeestan. Haa taʼu malee Waaqayyo duʼaa isa kaase; nutis kanaaf ragoota dha.
Maqaan Yesuusii fi amantiin nuti maqaa isaa irratti qabnu, namichi isin argitanii fi beektan kun jabaa akka taʼu godheera. Amantiin karaa isaa argannes, namichi kun hunda keessan duratti guutummaatti fayyaa akka taʼu godheera.
Yaa obbolootaa, isinis akkuma bulchitoonni keessan godhan utuu hin beekin kana akka gootan ani beeka.
Waaqayyo garuu Kiristoos kun akka dhiphatu wantoota afaan raajota isaa hundumaatiin dursee beeksise karaa kanaan raawwateera.
“Kanaaf, cubbuun keessan akka isinii haqamuuf yaada geddaradhaa, akkasumas deebiʼaa; Yihowaa biraas yeroon haareffamuu isiniif ni dhufa.
Innis, Kiristoos isa isiniif muudame, jechuunis Yesuusiin isiniif erga.
Yesuusis, hanga yeroon wanti hundi akka haareffamu Waaqayyo karaa afaan raajota isaa qulqulluu warra durii dubbate sun gaʼutti samii keessa turuu qaba.
Museen iyyuu akkana jedheera: ‘Waaqni keessan Yihowaan obboloota keessan gidduudhaa raajii akka koo taʼe tokko isiniif ni kaasa. Isinis, wanta inni isinitti himu hunda dhaggeeffachuu qabdu.
Namni Raajii sana hin dhaggeeffanne hundi sabicha gidduudhaa ni balleeffama.’
Saamuʼelii jalqabee raajonni isa booda kaʼan hundis waaʼee guyyoota kanaa ifatti labsaniiru.
Isin ilmaan raajotaa fi ilmaan kakuu Waaqayyo abaabilii keessanii wajjin gale sanaa ti; Waaqayyo Abrahaamiin, ‘Maatiiwwan lafa irraa hundi sanyii keetiin ni eebbifamu’ jedheera.
Waaqayyo Tajaajilaa isaa erga muudee booda, tokkoon tokkoon keessan hojii keessan isa hamaa irraa isin deebisee isin eebbisuuf jalqaba gara keessanitti isa ergeera.”
Saaʼol garuu amma iyyuu barattoota Gooftaa balleessuu barbaadee isaan doorsisaa gara luba ol aanaa dhaqe;
achiis dhiirotaa fi dubartoota Daandii Gooftaa hordofan hunda yoo argate, hidhee gara Yerusaalemitti fiduu akka dandaʼuuf manneen sagadaa Damaasqoo jiranitti xalayaan akka isaaf barreeffamu gaafate.
Haa taʼu malee, utuu deemaa jiruu Damaasqootti yommuu dhihaatu, akkuma tasaa ifni tokko samii irraa naannoo isaatti balaqqeessaʼe;
innis lafa irratti kufee sagaleen tokko, “Saaʼol, Saaʼol, maaliif na ariʼatta?” yommuu isaan jedhu dhagaʼe.
Saaʼolis, “Yaa Gooftaa ko, ati eenyu?” jedhee gaafate. Innis akkana jedhe: “Ani Yesuus isa ati na ariʼattu sana dha.
Amma garuu kaʼi gara magaalaatti seeni; maal gochuu akka qabdus sitti himama.”
Yeroo kanatti namoonni isaa wajjin deeman sagalicha dhagaʼan malee nama tokko illee waan hin argineef, wanta dubbatan dhabanii callisanii dhaabatan.
Achiis Saaʼol lafa irraa kaʼe; iji isaa kan baname taʼus, garuu homaa arguu hin dandeenye. Kanaaf, harka isaa qabanii gara Damaasqootti isa geessan.
Guyyaa sadiifis waan tokko illee utuu hin argin, utuu hin nyaatinii fi utuu hin dhugin ture.
Damaasqoo keessa barataan Hanaaniyaa jedhamu tokko jira ture; Gooftaanis mulʼataan, “Hanaaniyaa!” jedhee isa waame. Innis, “Kunoo, asan jira yaa Gooftaa” jedhe.
Gooftaanis akkana jedheen: “Kaʼiitii gara daandii ‘Qajeelaa’ jedhamu dhaqi; nama biyya Xarsees, Saaʼol jedhamu mana Yihudaatii iyyaafadhu. Kunoo, inni kadhachaa jira;
inni iji isaa akka isaaf banamuuf, namni Hanaaniyaa jedhamu gara isaa dhufee yommuu harka isaa isa irra kaaʼu mulʼataan argeera.”
Hanaaniyaan garuu akkana jedhee deebise: “Yaa Gooftaa, miidhaa namichi kun qulqulloota kee Yerusaalem keessa jiran irra geessise hunda namoota hedduu irraa dhagaʼeera.
Inni iddoo kanattis namoota maqaa kee waammatan hunda hidhuuf dura buutota lubootaa irraa aangoo argateera.”
Gooftaan garuu akkana jedheen: “Namni kun saboota, moototaa fi ijoollee Israaʼel duratti maqaa koo akka baatu anaaf miʼa filatame waan taʼeef gara isaa dhaqi!
Sababiin isaas, maqaa kootiif rakkinni hammamii isa irra gaʼu akka qabu ani ifatti isatti nan argisiisa.”
Kanaaf, Hanaaniyaan dhaqee manichatti seenee harka isaa irra kaaʼee, “Yaa Saaʼol obboleessa ko, Gooftaa Yesuus, inni karaa ati irra dhufaa turte irratti sitti mulʼate, agartuun kee akka siif deebiʼuu fi hafuura qulqulluudhaan akka guutamtuuf na ergeera” jedhe.
Battaluma sanattis wantoonni qola fakkaatan ija isaa lamaan irraa bubuʼan; agartuun isaas ni deebiʼeef. Achiis kaʼee ni cuuphame;
nyaata nyaatees jabina argate. Guyyoota muraasaafis barattoota Damaasqoo keessa jiranii wajjin ture;
yeruma sanas manneen sagadaa keessatti Yesuus Ilma Waaqayyoo taʼuu isaa lallabuu jalqabe.
Haa taʼu malee, namoonni isa dhaggeeffachaa turan hundi ajaaʼibsiifatanii, “Namichi kun isa warra Yerusaalem keessatti maqaa kana waammatan akka malee ariʼachaa ture sana mitii? Bakka kanas kan dhufe isaaniin hidhee geessee dura buutota lubootaatti kennuuf ture mitii?” jedhan.
Taʼus, Saaʼol caalaatti jabaachaa deeme; akkasumas Yesuus kun Kiristoos taʼuu isaa ragaa dhiheessee Yihudoota Damaasqoo keessa jiraatan amansiisee afaan isaan qabsiise.
Guyyoota hedduu booda garuu, Yihudoonni isa ajjeesuuf isa irratti mariʼatan.
Haa taʼu malee Saaʼol isa irratti mariʼachuu isaanii beeke. Isa ajjeesuufis halkanii fi guyyaa karra magaalattii cimsanii eegu turan.
Kanaaf, barattoonni isaa isa fudhatanii guuboo keessa kaaʼanii halkaniin foddaa dallaa magaalichaa keessaan gad isa buusan.
Yommuu Yerusaalem gaʼus, barattootatti makamuuf yaalii godhe; taʼus, inni duuka buutuu Kiristoos taʼuu isaa waan hin amanneef hundi isaanii isa sodaatan.
Kanaaf, Barnaabaas dhufee isa gargaaree gara ergamootaatti isa geessee, Saaʼol karaa irratti akkamitti Gooftaa akka arge, akkamitti akka isatti dubbatee fi Damaasqoo keessattis akkamitti maqaa Yesuusiin ija jabinaan akka dubbate balʼinaan isaanitti hime.
Kanaaf, Yerusaalem keessa sodaa malee asii fi achi deemaa, akkasumas ija jabinaan maqaa Gooftaatiin dubbachaa isaanii wajjin jiraate.
Yihudoota afaan Giriikii dubbatanii wajjin ni mariʼata, akkasumas ni falma ture; isaan garuu isa ajjeesuuf yaalii godhu turan.
Obboloonni waaʼee kanaa yommuu hubatan, Qisaariyaatti erga gad isa fidanii booda gara Xarseesitti isa ergan.
Yeroo kanatti gumiin guutummaa Yihudaa, Galiilaa fi Samaariyaatti argamu nagaa guddaa argate; ni jabaate, akkasumas sodaa Yihowaatiin deddeebiʼaa fi jajjabina hafuura qulqulluu irraa argatuun lakkoofsaan dabalaa deeme.
Pheexiros guutummaa naannoo sanaa keessa utuu deemuu, gara qulqulloota Lidaa keessa jiraatanitti gad buʼe.
Achittis nama Eniyaas jedhamuu fi lamshaaʼuu isaatiin kan kaʼe waggaa saddeetiif siree irraa hin buune tokko argate.
Pheexirosis, “Yaa Eniyaas, Yesuus Kiristoos si fayyisa. Kaʼiitii siree kee afadhu” jedheen. Innis yeruma sana ni kaʼe.
Namoonni Lidaa fi Dirree Saaron keessa jiraatan hundi yommuu namicha kana argan gara Gooftaatti deebiʼan.
Yeroo kanatti barattuun Xaabiitaa jedhamtu tokko Yophee keessa jirti turte. Hiikni maqaa ishiis “Dorqaa” jechuu dha. Ishiinis hojiiwwan gaggaarii hedduu kan hojjettuu fi hiyyeeyyii kan gargaartu turte.
Haa taʼu malee, ishiin yeroo sanatti dhukkubsattee duute. Kanaaf, reeffa ishii dhiqanii kutaa fooqii irra jiru tokko keessa kaaʼan.
Barattoonnis Pheexiros magaalaa Yophee keessa akka jiru yommuu dhagaʼan, Lidaan Yopheetti dhihoo waan turteef, “Maaloo dafii kottu” jedhanii akka itti himaniif namoota lama isatti ergan.
Pheexirosis kaʼee isaanii wajjin deeme. Yommuu achi gaʼus, gara kutaa fooqii irra jiru sanatti isa geessan; dubartoonni abbootiin manaa irraa duʼan hundis isatti marsanii booʼaa uffata Dorqaan yommuu isaanii wajjin turtetti hojjette hedduu isatti argisiisu turan.
Yeroo kanatti Pheexiros hunda isaanii gad baasee jilbeenfatee kadhate. Achiis gara reeffa sanaatti garagalee, “Xaabiitaa kaʼi!” jedhe. Ishiinis ija ishii banatte; yommuu Pheexirosiin argitus kaatee teesse.
Innis harka isaa diriirsee qabee ol ishii kaase; achiis qulqullootaa fi dubartoota abbootiin manaa irraa duʼan sana waamee fayyaa taʼuu ishii isaanitti argisiise.
Wanti kun guutummaa Yoophee keessatti beekame; namoonni hedduunis Gooftaatti amanan.
Pheexirosis guyyoota hedduudhaaf namicha Simoon jedhamuu fi gogaa duugu bira jiraate.
Guyyaa shan booda Hanaaniyaan lubni ol aanaan maanguddoota tokko tokkoo fi abukaattoo Xarxuloos jedhamuu wajjin gad buʼanii, Phaawulosiin ilaalchisee himata qaban bulchaa biyyaa sana duratti dhiheeffatan.
Xarxuloos yommuu waamamu akkana jedhee Phaawulosiin himachuu jalqabe: “Nuti karaa kee nagaa guddaa arganneerra; nama fageessee hubatu waan taateefis saba kana gidduutti jijjiiramni mulʼachaa jira;
Yaa Kabajamaa Feeliksi, nuti yeroo hundumaa fi bakka hundumaatti kana galateeffannaa guddaadhaan ni fudhanna.
Haa taʼu malee, kana caalaa akkan si hin tursinetti, yeroo gabaabduudhaaf gaarummaadhaan akka nu dhaggeeffattu sin kadhadha.
Namichi kun dhukkuba daddarbaa nutti taʼee, Yihudoota addunyaa maratti argaman hunda gidduutti jeequmsa yommuu kakaasu isa arganneerra; kana malees, inni dura buutuu garee amantii warra Naaziroota taʼanii ti.
Akkasumas, utuu inni mana qulqullummaa xureessuuf yaalii gochaa jiruu isa qabnerra.
Atis ofuma keetii yommuu isa qortu, himanni nuti isa irratti dhiheessinu kun hundi dhugaa taʼuu isaa ni hubatta.”
Yihudoonnis wantoonni kun dhugaa taʼuu isaanii mirkaneessanii falmii Phaawulos irratti dhihaate kana deggeran.
Bulchaan biyyaa sun, inni akka dubbatu mataa isaa raasee mallattoo yommuu isaaf kennu, Phaawulos akkana jedhee deebise: “Ati waggoota hedduudhaaf saba kanaaf abbaa murtii taʼuu kee akka gaariitti nan beeka; kanaaf, falmii koo gammachuudhaan si duratti nan dhiheeffadha.
Ani waaqeffannaadhaaf Yerusaalemitti ergan ol baʼee guyyaa 12 akka hin caalle, atumti iyyuu mirkaneeffachuu dandeessa;
isaan mana qulqullummaa keessatti utuu ani wal falmuu yookiin mana sagadaa keessattis taʼe guutummaa magaalattii keessatti utuu ani uummata kakaasuu ana hin argine.
Yookiin wantoota amma ittiin na himachaa jiran kana ilaalchisee ragaa dhiheessuu hin dandaʼan.
Haa taʼu malee, akka daandii isaan garee amantii jedhanii waaman kanaatti ani Waaqa abbootii keenyaatiif tajaajila qulqulluu akkan dhiheessu hin haalu; wantoota Seerichaa fi kitaaba Raajotaa keessatti barreeffaman hundatti nan amana.
Akkasumas, akkuma namoonni kun abdatan, qajeelonnis taʼan jalʼoonni duʼaa akka kaʼan Waaqayyoon nan abdadha.
Kanaan kan kaʼes, yeroo hunda Waaqayyoo fi namoota duratti qalbii qulqulluu qabaadhee jiraachuuf carraaqqii nan godha.
Waggoota hedduu boodas, saba koo warra rakkataniif gargaarsa fiduu fi aarsaa dhiheessuuf nan dhufe.
Mana qulqullummaa keessatti kan na arganis, namoota hedduu wajjin utuu ani jiruu yookiin jeequmsa utuu ani kakaasuu utuu hin taʼin, akka Seerichi ajajutti ergan qulqullaaʼee booda utuu ani wantoota kana raawwachaa jiruu ture. Haa taʼu malee, Yihudoonni koonyaa Eeshiyaatii dhufan tokko tokko jiru turan;
isaan wanta dhuguma ittiin na himatan akkamii iyyuu yoo qabaatan si duratti dhihaachuu qabu turan.
Yookiin namoonni as jiran yommuu ani yaaʼii Saanhedriin dura dhaabadhee turetti dogoggora na irratti argan yoo qabaatan ofuma isaanii haa dubbatan;
isaan gidduu dhaabadhee, ‘Ani harʼa isin duratti murtiidhaaf kanan dhihaadhe warri duʼan akka kaʼan waanan abdadhuufi!’ jedhee iyyee dubbachuu koo malee ani wantan balleesse hin qabu.”
Haa taʼu malee, Feeliksi waaʼee Daandii Gooftaa kanaa akka gaariitti waan beekuuf, “Yommuu Liisiyos ajajaan kumaa gad buʼu, ani dhimma keessaniif murtoo nan kenna” jedhee yeroo kan biraatti isaan beellame.
Achiis ajajaan dhibbaa sun Phaawulosiin eegumsa jala akka tursu, garuu mirgi akka isaaf kennamuu fi namoonni isaas waan isa barbaachisu dhiheessuufii akka dandaʼan ajaje.
Guyyoota muraasa booda Feeliksi haadha manaa isaa Dirusiilaa ishii nama Yihudii taatee wajjin dhufee, Phaawulosiin waamsisee yommuu inni waaʼee Kiristoos Yesuusitti amanuu dubbatu isa dhaggeeffate.
Haa taʼu malee Phaawulos waaʼee qajeelinaa, waaʼee of toʼachuu fi waaʼee guyyaa murtii isa dhufuuf jiru sanaa yommuu dubbatu baayʼee sodaatee, “Ammaaf deemi, yommuu anaaf mijatu sin waamsisa” jedheen.
Innis yeroo kanatti Phaawulos mattaʼaa anaaf kenna jedhee abdata ture. Kanaan kan kaʼes, yeroo baayʼee waamsisee isaa wajjin haasaʼa ture.
Waggaan lama erga darbee booda garuu, Feeliksi, Phoorqiyos Feesxosiin bakka buufame; Feeliksis Yihudoota biratti jaallatamuu waan barbaadeef Phaawulosiin akkuma hidhametti isa dhiise.
Dooniidhaan gara Xaaliyaanii akka dhaqnu yommuu murteeffamu, Phaawulosii fi namoota hidhaman kaan ajajaa dhibbaa Yuuliyoos isa miseensa kutaa loltoota Awugusxos taʼetti dabarsanii kennan.
Nutis doonii Adraamixiisii kaʼee gara buufatawwan doonii qarqara galaanaa koonyaa Eeshiyaa dhaqu tokko yaabbannee deemuu jalqabne; yeroo kanatti Arisxaarkos inni nama Maqedooniyaa taʼee fi Tasalonqeedhaa dhufe nuu wajjin ture.
Guyyaa itti aanutti Siidoon kan geenye siʼa taʼu, Yuuliyoosis Phaawulositti gaarummaa argisiisuudhaan gara michoota isaa dhaqee gargaarsa isaanii akka argatu isaaf heyyame.
Achii kaanee dooniidhaan deemuu keenya itti fufne; qilleensichi gara keenyatti waan qilleensaʼuuf Qophiroosiin daʼoo godhannee deemne.
Achiis galaana qarqara Kiilqiyaa fi Phaamfiiliyaa jiru keessa qaxxaamurree buufata doonii Miiraa ishii Liiqiiyaa keessa jirtu geenye.
Bakka kanatti ajajaan dhibbaa sun doonii Iskindiriyaatii kaʼee gara Xaaliyaanii dhaqaa jiru tokko argatee nu yaabbachiise.
Achiis guyyoota hedduudhaaf suuta jennee erga deemnee booda, rakkina guddaadhaan Kiniidoos geenye. Sababiin isaas qilleensichi gara fuulduraatti deemuu waan nu dhowweef, Qarxeesiin daʼoo godhannee Salmoonaa bira darbinee deemne.
Qarqara qarqara galaanichaa qabannee deemuudhaan rakkina guddaadhaan bakka Buufata Gaarii jedhamuu fi magaalaa Laasiyaa biratti argamu geenye.
Yeroo baayʼee waan turree fi soomiin Guyyaa Araaraa illee waan darbeef yeroo kanatti dooniidhaan deemuun rakkisaa ture; kanaaf Phaawulos yaada tokko dhiheesse;
akkana isaaniin jedhe: “Yaa namoota nana, deemsi kun feʼisichaa fi doonicha qofa irratti utuu hin taʼin, lubbuu keenya irrattis miidhaa fi balaa guddaa geessisuu akka dandaʼu natti mulʼata.”
Ajajaan dhibbaa sun garuu wanta namichi doonii oofuu fi abbaan doonii sun jedhan dhagaʼe malee, wanta Phaawulos dubbate hin fudhanne.
Buufanni doonii sun ganna achi baʼuuf mijataa hin turre. Kanaaf, isaan keessaa hedduun dooniidhaan achii kaʼanii ganna hamma tokko Fiinqeetti dabarsuuf yaada dhiheessan. Buufanni doonii Qarxees kun, gara kaaba bahaa fi gara kibba bahaatti deemuuf kan nama dandeessisu dha.
Qilleensi kibbaa suuta jedhee yommuu qilleensaʼu, kaayyoon isaanii kan isaaniif milkaaʼee waan isaanitti fakkaateef, qofoo doonichaa buqqisanii qarqara galaanaa Qarxees qabatanii deemuu jalqaban.
Yeroo gabaabaa booda garuu qilleensi jabaan Awuraaqiis jedhamu odoolichatti gad qilleensaʼuu jalqabe.
Dooniin sunis deemuu hin dandeenye; qilleensicha kutee deemuu waan dadhabeef, nutis calluma jennee qilleensichaan oofamnee deemne.
Achiis odoola xinnoo Kaawudaa jedhamtu daʼoo godhannee saffisaan deemne; bidiruu xinnoo ishii duuba doonii keenyaatti hidhamtee turtes rakkina guddaadhaan qilleensicha harkaa baafannee feʼanne.
Bidiruun sun ol harkifamtee erga feʼamtee booda doonii sana naannoo isaa hidhanii akka jabaatu gochuu jalqaban; kuufama cirrachaa Sirtiisitti akka hin rukutamne waan sodaataniifis funyoo sharaa sanaa hiikanii erga gad siqsanii booda qilleensichaan oofamaa deeman.
Qilleensa jabaa sanaan akka malee raafamaa waan turreef, guyyaa itti aanutti feʼisa doonii sanaa salphisuu jalqaban.
Guyyaa sadaffaattis, miʼawwan doonichaaf tajaajilan harka isaaniitiin galaanatti darbatan.
Guyyoota hedduudhaaf aduus taʼe urjii utuu hin argin waan turree fi qilleensi jabaan sun waan nutti cimeef, abdiin ooluuf qabnu hundi badaa deeme.
Guyyoota hedduudhaaf nyaata utuu hin nyaatin waan turaniif Phaawulos kaʼee isaan gidduu dhaabatee akkana jedhe: “Yaa namoota nana, utuu gorsa koo dhageessanii Qarxeesii hin kaane taʼee, balaanii fi badiisni kun hundi hin gaʼu ture.
Ammas garuu isin nan gorsa, jabaadhaa! Doonicha malee isin keessaa namni tokko illee hin badu.
Kaleessa galgala Waaqayyo inni ani kan isaa taʼee fi tajaajila qulqulluu isaaf dhiheessu maleekaa isaa ergee,
‘Yaa Phaawulos, hin sodaatin. Ati Qeesaar dura dhaabachuu qabda; Waaqayyo siif jedhee warra sii wajjin deemaa jiran hunda ni oolcha’ naan jedhe.
Kanaaf namoota nana jabaadhaa; sababiin isaas wanti natti himame kun sirriitti akka raawwatamu ani Waaqayyo irratti amantii qaba.
Haa taʼu malee, qarqara odoola tokkootti rukutamuun keenya waan hin oolle dha.”
Halkan 14ffaa utuu Galaana Adiriyaa irra asii fi achi oofamaa jirruu, halkan walakkaa warri doonicha oofan gara lafa gogaa tokkootti dhihaachaa akka jiran shakkuu jalqaban.
Isaanis gad fageenya isaa yommuu safaran gara meetira 36 taʼee argatan; achiis xinnoo deemanii ammas yommuu safaran gara meetira 27 taʼee argatan.
Kattaatti rukutamna jedhanii sodaatanii karaa duubaa qofoo afur gad buusanii barii lafaa hawwiidhaan eeggachuu jalqaban.
Haa taʼu malee, hojjettoonni sun fuula doonichaa duraan qofoo waan gad buusan fakkeessanii bidiruu ishii xinnoo galaanatti gad buusanii doonicha keessaa miliquuf yommuu yaalii godhan,
Phaawulos, ajajaa dhibbaa fi loltoota sanaan, “Namoonni kun doonicha keessa yoo turan malee ooluu hin dandeessan” jedhe.
Yeroo kanatti loltoonni sun funyoo bidiruu xinnoo sanaa kutanii galaanatti ishii gadhiisan.
Yommuu bariʼuu jala gaʼus, Phaawulos nyaata akka nyaatan akkana jedhe hunduma isaanii jajjabeesse: “Nyaata utuu hin nyaatin yaaddoodhaan erga eeguu jalqabdanii harʼa kunoo guyyaa 14ffaa keessani.
Kanaaf, nyaachuun keessan nageenya keessaniif barbaachisaa waan taʼeef nyaata akka nyaattan isin nan jajjabeessa; sababiin isaas isin keessaa rifeensi mataa nama tokkoo illee hin badu.”
Erga kana dubbatee booda, daabboo fudhatee hunda isaanii duratti Waaqayyoon galateeffate; cabsees nyaachuu jalqabe.
Kanaaf, hundi isaanii jajjabina argatan; nyaata fudhataniis nyaachuu jalqaban.
Doonii sana keessa walumaa galatti namoota 276 turre.
Nyaatanii erga quufanii boodas, qamadii achi irratti feʼamee ture galaanichatti daddarbatanii doonichi akka salphatu godhan.
Yommuu bariʼus, biyya sana beekuu hin dandeenye; taʼus galoo galaanaa cirracha qabu tokko arganii, yoo dandaʼame doonicha achi geessuuf murteessan.
Kanaaf, qofoowwan doonichaa kutanii galaanicha keessatti dhiisan, funyoo batoowwan sun ittiin hidhamanis irraa hiikan; achiis sharaan fuula doonichaa dura jiru qilleensa akka argatu godhanii gara qarqara galaanichaa deeman.
Isaan cirracha galaanicha keessa jirutti rukutaman; yeroo kanatti doonichi cirracha keessa galee sochoʼuu dide; duubni doonichaa garuu qilleensa jabaa sanaan akka malee rukutamee caccabuu jalqabe.
Yeroo kanatti loltoonni warra hidhaman sana keessaa tokko illee bishaan daakee akka hin miliqne isaan ajjeesuuf murteessan.
Ajajaan dhibbaa sun garuu Phaawulosiin oolchuuf waan murteesseef, loltoonni kun wanta yaadan kana akka hin raawwanne isaan dhowwe. Kanaaf, warri bishaan daakuu dandaʼan dursanii galaanichatti utaalanii seenuudhaan gara lafaatti akka baʼan ajaje;
warri hafanis tokko tokko saanqaadhaan, warri kaan immoo caccabaa doonichaatiin akka achi dhaqan ajaje. Akka kanaan hundi isaanii nagaadhaan gara lafaatti baʼan.
Guyyaa Ayyaanni Phenxeqosxee kabajamutti hundi isaanii bakka tokkotti walitti qabamanii turan.
Akkuma tasaa sagaleen akka qilleensa jabaa bubbisu tokko samiidhaa ni dhagaʼame; mana isaan keessa taaʼaa turan sanas ni guute.
Wantoonni akka arraba ibiddaas isaanitti mulʼatan; faffacaʼanii tokkoon tokkoon isaanii irra tataaʼan;
hundi isaaniis hafuura qulqulluudhaan guutaman; akkuma hafuurri dubbachuu isaan dandeessisettis qooqa adda addaatiin dubbachuu jalqaban.
Yeroo sanatti Yihudoonni biyyoota addunyaa maratti argaman hunda keessaa dhufanii fi Waaqayyoof bulan Yerusaalem keessa jiru turan.
Kanaaf, yeroo sagaleen kun dhagaʼamu, namoonni sun walitti qabaman; barattoonni afaan dhalootaa namoota sanaatiin yommuu dubbatan waan dhagaʼaniifis ni burjaajaʼan.
Isaanis baayʼee dinqisiifatanii akkana jedhan: “Namoonni dubbachaa jiran kun hundi namoota Galiilaa miti moo?
Maarree tokkoon tokkoon keenya akkamitti afaan dhalootaa keenyaan yommuu isaan dubbatan dhageenya?
Nuti warri Phaartee, warri Meedonii fi warri Elaam, jiraattonni Mesophotaamiyaa, Yihudaa fi Qaphadooqiyaa, akkasumas warri Phaanxosii fi koonyaa Eeshiyaa,
Firgiyaa, Phinfiiliyaa, Gibxii fi kutaawwan biyya Liibiyaa kanneen Qareenaa biratti argaman, nuti Yihudoonni, warri amantii Yihudootaa fudhannee fi Roomaadhaa dhufne,
nu namoonni Qarxeesii fi Araboonni, namoonni kun afaanuma keenyaan hojiiwwan Waaqayyoo warra guguddaa yommuu dubbatan dhagaʼaa jirra.”
Hundi isaanii baayʼee dinqisiifatanii fi burjaajaʼanii, “Wanti kun maali dha laata?” waliin jedhan.
Warri kaan garuu, “Daadhii wayinii hin danfine quufanii ti” jedhanii isaanitti qoosan.
Pheexiros garuu warra Kudha Tokkoo wajjin kaʼee dhaabatee sagalee isaa guddisee akkana isaaniin jedhe: “Isin yaa namoota Yihudaa fi warri Yerusaalem keessa jiraattan hundi wanta kana beekaa; dubbii koos xiyyeeffannaadhaan dhaggeeffadhaa.
Amma yeroon isaa ganama keessaa saʼaatii sadii waan taʼeef, namoonni kun akka isin yaaddan hin machoofne.
Kanaa mannaa, kun kan taʼe Yoʼeel raajichi akkana jedhee raajii waan dubbateefi:
‘Waaqayyo akkana jedha: “Guyyoota dhumaatti, ani hafuura koo foon kan uffate hunda irratti nan dhangalaasa; ilmaan keessanii fi intaloonni keessan raajii dubbatu; dargaggoonni keessan mulʼata ni argu; maanguddoonni keessanis abjuu ni abjootu;
akkasumas guyyoota sanatti garboota koo warra dhiiraa fi warra dubartii irratti hafuura koo nan dhangalaasa, isaanis raajii ni dubbatu.
Ol samii irratti dinqii, gad lafa irrattis mallattoo nan argisiisa; dhiigni, ibiddii fi hurriin aaraas ni mulʼata.
Guyyaan Yihowaa inni guddaanii fi inni ajaaʼibsiisaan dhufuu isaa dura, aduun dukkanatti jijjiiramti; addeessis gara dhiigaatti jijjiirama.
Namni maqaa Yihowaa waammatu hundi ni fayya.”’
“Yaa namoota Israaʼel dubbii kana dhagaʼaa: Yesuus namni Naazireet hojiiwwan guguddaa, dinqiiwwanii fi mallattoowwan Waaqayyo karaa isaa isin gidduutti raawwateen, nama Waaqayyo ifatti isinitti mulʼise taʼuu isaa isinumti iyyuu ni beektu.
Namichi kun akka Waaqayyo dursee murteessee fi beekeen dabarfamee kenname; isinis harka namoota hamootiin muka irratti fanniftanii isa ajjeestan.
Haa taʼu malee, duuti qabee isa hambisuu waan hin dandeenyeef, Waaqayyo hidhaa duʼaa jalaa isa gadhiisisee duʼaa isa kaase.
Sababiin isaas Daawit waaʼee isaa akkana jedheera: ‘Ani yeroo hunda Yihowaa fuula koo duratti nan ilaala; inni karaa mirga koo waan jiruufis ani matumaa hin raafamu.
Kanaan kan kaʼes, garaan koo ni gammade; arrabni koos guddaa ni ililche. Akkasumas, ani abdiidhaan nan jiraadha;
sababiin isaas ati Awwaala keessatti ana hin dhiistu; inni siif amanamaa taʼe sun akka tortoru hin heyyamtu.
Ati daandii jireenyaa na beeksifteetta; fuula kee durattis gammachuu na quubsita.’
“Yaa obbolootaa, ani waaʼee Daawit isa mataa maatii ture sanaa, inni akka duʼee fi akka awwaalame, awwaalli isaas hanga harʼaatti akka nu bira jiru ifatti akkan dubbadhu naa heyyamaa.
Inni raajii waan tureef, akkasumas Waaqayyo sanyii isaa keessaa tokko teessoo isaa irra akka kaaʼu kakuudhaan waadaa akka isaaf gale waan beekeef,
Kiristoos Awwaala keessatti akka hin hafnee fi foon isaas akka hin tortorre waaʼee duʼaa kaʼuu Kiristoos dursee ni arge, akkasumas ni dubbate.
Waaqayyo, Yesuus kana duʼaa kaaseera; nutis hundi keenya kanaaf dhugaa baatota dha.
Inni gara mirga Waaqayyootti waan ol guddifamee fi hafuura qulqulluu isa abdachiifame sana Abbaa biraa waan fudhateef, wanta isin argitanii fi dhageessan kana dhangalaase.
Daawit gara samiitti ol hin baane, garuu innumti iyyuu akkana jedheera, ‘Yihowaan Gooftaa kootiin akkana jedheera: “Mirga koo taaʼi,
hamma ani diinota kee ejjeta miilla kee siif godhutti.”’
Kanaaf Waaqayyo, Yesuus isa isin muka irratti fanniftan kana, Gooftaas Kiristoosis akka godhe manni Israaʼel hundi dhuguma haa beeku.”
Isaanis wanta kana yeroo dhagaʼan garaan isaanii tuqamee Pheexirosii fi ergamoota warra kaaniin, “Yaa obbolootaa, maal gochuu qabna ree?” jedhan.
Pheexirosis akkana isaaniin jedhe: “Yaada geddaradhaa; cubbuun keessan akka isiniif dhiifamuufis maqaa Yesuus Kiristoosiin cuuphamaa; kennaa hafuura qulqulluus ni fudhattu.
Sababiin isaas, abdiin sun isinii fi ijoollee keessaniif, akkasumas warra fagoo jiran hundumaa fi warra Waaqni keenya Yihowaan ofitti isaan waame hundaafi.”
Dubbii kan biraa hedduudhaanis guutummaatti dhugaa isaaniif baʼe; akkasumas, “Dhaloota micciiramaa kana irraa oolaa” jechuudhaan cimsee isaan gorse.
Kanaaf, namoonni gammachuudhaan dubbii isaa kana fudhatan ni cuuphaman; guyyaa sanatti namoonni gara 3,000 taʼan ni dabalaman.
Isaanis barumsa ergamootaa cimsanii hordofuu isaanii, walitti qabamuu isaanii, waliin nyaachuu fi kadhannaa gochuu isaanii itti fufan.
Namoonni hundis sodaadhaan guutaman; ergamoonni dinqiiwwanii fi mallattoowwan hedduu hojjechuu jalqaban.
Warri amantoota taʼan hundi waliin turan; wanta qaban hundas waliin itti fayyadamu turan;
kana malees qabeenya isaanii gurguranii qarshii isaa akkuma tokkoon tokkoon isaaniitiif barbaachisutti hundumaaf hiran.
Guyyaa guyyaadhaan yeroo hunda yaada tokkoon mana qulqullummaa keessatti ni argamu turan; nyaata isaaniis gara mana adda addaatti geessanii gammachuu guddaa fi garaa qulqulluudhaan waliin nyaatu turan;
Waaqayyoon ni galateeffatu, namoota hunda birattis ulfina qabu turan. Yihowaanis guyyaa guyyaadhaan namoota fayyan isaanitti dabala ture.
Namichi Qorneelewos jedhamu tokko Qisaariyaa keessa jira ture; innis kutaa loltootaa Xaaliyaanii jedhamu irratti ajajaa dhibbaa ture.
Inni Waaqayyoof kan bule, guutummaa maatii isaa wajjin Waaqayyoon kan sodaatuu fi hiyyeeyyiidhaaf kennaa kan kennu, akkasumas nama yeroo hunda Waaqayyotti wawwaatu ture.
Guyyaa keessaa gara saʼaatii sagalii maleekaan Waaqayyoo tokko gara isaa dhufee, “Qorneelewos!” yommuu isaan jedhu ifatti mulʼataan arge.
Qorneelewos sodaadhaan fajajee isa ilaalaa, “Maalidha yaa Gooftaa?” jedhee gaafate. Innis akkana jedheen: “Kadhannaan kee fi kennaan ati hiyyeeyyiidhaaf kennitu yaadannoodhaaf Waaqayyo duratti ol baʼeera.
Kanaaf, amma gara Yoopheetti namoota ergiitii Simoon isa Pheexiros jedhamu waamsisi.
Namichi kun keessummaa taʼee Simoon isa gogaa duuguu fi manni isaa qarqara galaanaatti argamu bira jira.”
Innis, akkuma maleekaan isatti dubbate sun isa biraa adeemeen, tajaajiltoota isaa lamaa fi loltoota isa tajaajilan keessaa immoo isa Waaqayyoof bule tokko ofitti waamee,
wanta hunda isaanitti himee, gara Yoopheetti isaan erge.
Guyyaa itti aanutti isaan karaa isaanii itti fufanii magaalattiitti yommuu dhihaatan, Pheexiros gara saʼaatii jaʼaa kadhachuudhaaf bantii manaa isa diriiraatti ol baʼe.
Haa taʼu malee baayʼee waan beelaʼeef nyaachuu barbaade. Utuma isaan nyaata isaaf qopheessaa jiraniis akka muguu taʼe;
samiin banamee wanti akka huccuu guddaan quncee talbaa irraa hojjetame tokko karaa afuriin qabamee yommuu gara lafaatti buʼu arge;
achi irras akaakuun bineensota lafa irraa miilla afur qaban hundi, uumamawwan garaa isaaniitiin lafa irra loʼan, akkasumas simbirroonni samii adda addaa hundi jiru turan.
Achiis sagaleen tokko, “Pheexiros, kaʼiitii qalii nyaadhu!” jedheen.
Pheexiros garuu, “Ani matumaa wanta xuraaʼaa fi qulqulluu hin taane nyaadhee waan hin beekneef, hin taʼu yaa Gooftaa” jedhe.
Sagaleen sun ammas yeroo lammataatiif, “Wanta Waaqayyo qulqulleesse xuraaʼaa dha jechuu kee dhiisi” jedhee isatti dubbate.
Sagaleen sun siʼa sadaffaa isatti dubbate; achiis wanti akka huccuu sun battaluma sanatti gara samiitti ol fudhatame.
Pheexiros mulʼanni inni arge sun hiika maalii akka qabu utuma bitaa itti taʼee jiruu, namoonni Qorneelewos biraa ergaman sun mana Simoon iyyaafachaa dhufanii karra dura dhaabatan.
Isaanis sagalee isaanii ol fuudhanii, Simoon inni Pheexiros jedhamu keessummaa taʼee achi jiraachuu isaa gaafatan.
Pheexiros utuma mulʼata kana irratti yaadaa jiruu, hafuurri qulqulluun akkana jedhe: “Kunoo, namoonni sadii si barbaadaa jiru.
Kanaaf, kan isaan erge ana waan taʼeef utuu hin mamiin kaʼiitii gad buʼii isaanii wajjin deemi.”
Achiis Pheexiros gara namoota sanaatti gad buʼee, “Inni isin barbaaddan sun ana. Dhimma maaliitiif dhuftan?” jedhe.
Isaanis, “Qorneelewos ajajaan dhibbaa, inni qajeelaan Waaqayyoon sodaatu, akkasumas saba Yihudootaa hunda biratti maqaa gaarii qabu, namoota sitti ergee mana isaa akka dhuftuu fi wanta ati jettu akka dhagaʼuuf maleekaan Waaqayyoo qulqulluun tokko qajeelfama isaaf kenneera” jedhan.
Kanaaf, inni gara manaatti ol isaan galchee isaan keessumsiise. Guyyaa itti aanutti kaʼee isaanii wajjin deeme; obboloonni Yoophee tokko tokkos isaa wajjin deeman.
Borumtaa isaas, gara Qisaariyaatti gale. Qorneelewosis firoottan isaa fi michoota isaa hunda walitti waamee isaan eegaa ture.
Pheexiros yommuu manatti seenu, Qorneelewos isa simate; miilla isaatti kufees isaaf sagade.
Pheexiros garuu, “Kaʼi, anis namuma akka keetii ti” jedhee ol isa kaase.
Isaa wajjin dudubbachaa yommuu gara keessaatti seenus, namoonni hedduun walitti qabamanii arge.
Achiis akkana isaaniin jedhe: “Yihudiin tokko nama qomoo kan biraa taʼee wajjin michuu taʼuun yookiin itti dhihaachuun akka isaaf hin heyyamamne isin iyyuu akka gaariitti beektu; ani garuu nama tokkoon illee xuraaʼaa yookiin qulqulluu kan hin taane jedhee waamuu akkan hin qabne Waaqayyo anatti argisiiseera.
Kanaan kan kaʼes, ani yommuu na waamsistan mormii tokko malee dhufeera. Kanaaf, maaliif akka na waamsistan natti himaa.”
Qorneelewosis akkana jedhe: “Guyyaa afur dura, yeruma kana saʼaatii sagalitti utuu ani mana koo keessatti kadhachaa jiruu namni uffata adii uffate tokko na dura dhaabatee
akkana jedhe: ‘Yaa Qorneelewos, kadhannaan kee siif dhagaʼameera; kennaan hiyyeeyyiidhaaf kennitus Waaqayyo duratti yaadatameera.
Kanaaf Yoopheetti namoota ergiitii Simoon isa Pheexiros jedhamu waamsisi. Inni keessummaa taʼee mana Simoon isa gogaa duuguu fi qarqara galaanaa jiru keessa jira.’
Anis battaluma sanatti namoota sitti erginaan, atis dhufuun kee baʼeessa dha. Kanaaf, amma nuti hundi keenya wantoota Yihowaan akka dubbattu si ajaje hunda dhagaʼuuf Waaqayyo duratti argamneerra.”
Yeroo kanatti Pheexiros akkana jedhee dubbachuu jalqabe: “Waaqayyo namoota akka wal hin caalchisne ani amma dhuguma hubadheera;
kanaa mannaa, saba hundumaa keessaa namni isa sodaatuu fi wanta sirrii taʼe hojjetu isa biratti fudhatama qaba.
Inni karaa Yesuus Kiristoos isa Gooftaa hundumaa taʼee, misiraachoo nagaa akka isaanii labsuuf dubbii isaa ijoollee Israaʼeliif ergeera.
Cuuphaa Yohaannis lallabe sana booda, Galiilaadhaa jalqabee guutummaa Yihudaa keessatti wanta odeeffamaa ture beektu;
kunis waaʼee Yesuus isa nama Naazireet, Waaqayyo hafuura qulqulluu fi humnaan akkamitti akka isa dibee fi inni Waaqayyo isaa wajjin waan tureef wanta gaarii hojjechaa, akkasumas namoota Diyaabilosiin cunqurfaman fayyisaa biyyicha keessa naannaʼuun isaa ni odeeffama ture.
Nutis wantoota inni biyya Yihudootaa fi Yerusaalem keessatti hojjete hundaatiif dhugaa baatota dha; isaan garuu muka irratti fannisanii isa ajjeesan.
Waaqayyo garuu guyyaa sadaffaatti duʼaa isa kaasee namootatti akka mulʼatu isa godhe;
kan mulʼate garuu namoota hundatti utuu hin taʼin, nu dhugaa baatota warra Waaqayyo dursee nu filatetti, akkasumas erga inni duʼaa kaʼee booda isaa wajjin nyaannee fi dhugnetti dha.
Kana malees inni warra jiranii fi warra duʼanitti akka murteessuuf, Waaqayyo kan isa muude taʼuu isaa namootaaf akka lallabnuu fi guutummaatti dhugaa akka baanu nu ajaje.
Isatti kan amanu hundi karaa maqaa isaa dhiifama cubbuu akka argatuuf raajonni hundi isaaf dhugaa baʼaniiru.”
Utuma Pheexiros wantoota kana dubbachaa jiruu, hafuurri qulqulluun namoota dubbicha dhagaʼan hunda irra buʼe.
Kennaan hafuura qulqulluu namoota saba Waaqayyoo hin taane irrattis waan dhangalaʼeef, amantoonni dhaqna qabatanii fi Pheexirosii wajjin dhufan ni dinqisiifatan.
Sababiin isaas, yommuu isaan afaan ormaatiin dubbatanii fi Waaqayyoof ulfina kennan isaan dhagaʼaa turan. Achiis Pheexiros akkana jedhe:
“Namoonni akkuma keenya hafuura qulqulluu fudhatan kun bishaaniin akka hin cuuphamne namni isaan dhowwuu dandaʼu jiraa?”
Yeroo kanatti maqaa Yesuus Kiristoosiin akka cuuphaman isaan ajaje. Isaanis guyyoota muraasaaf isaanii wajjin akka turu isa kadhatan.
Achiis, Phaawulos Darbee fi Lisxiraa gaʼe. Barataan Ximotewos jedhamu tokko bakka kana jira ture; innis haati isaa Yihudii Gooftaatti amantu siʼa taatu, abbaan isaa garuu nama Giriikii ture;
Ximotewos obboloota Lisxiraa fi Iqoniyum biratti maqaa gaarii qaba ture.
Phaawulosis Ximotewos isaa wajjin akka deemu kan barbaadu taʼuu isaa ibse; kanaaf, hundi isaanii abbaan isaa nama Giriikii taʼuu isaa waan beekaniif, sababii Yihudoota naannoowwan sana jiraniif jedhee fuudhee dhaqna isa qabe.
Magaalota sana keessa yommuu darbanis, murtoo ergamoonnii fi jaarsoliin Yerusaalem keessa jiran murteessan akka eegan obboloota achi jiranitti himu turan.
Kanaaf, gumiiwwan amantiitti cimaa fi guyyuma guyyaadhaan lakkoofsaan dabalaa deeman.
Kana malees, hafuurri qulqulluun dubbicha koonyaa Eeshiyaa keessatti akka hin dubbanne waan isaan dhowweef, Phirgiyaa fi biyya Galaatiyaa keessa darbanii deeman.
Yommuu gara Misiyaatti gad buʼanis, gara Bitiiniyaatti seenuuf carraaqqii godhan; haa taʼu malee hafuurri Yesuus isaaniif hin heyyamne.
Kanaaf, Miisiyaa keessa darbanii gara Xiroʼaasitti gad buʼan.
Phaawulosis halkan sana namni Maqedooniyaa tokko achi dhaabatee, “Gara Maqedooniyaatti ceʼiitii nu gargaari!” jedhee yommuu isa kadhatu mulʼataan arge.
Akkuma inni mulʼaticha argeenis, Waaqayyo misiraachicha isaaniif akka lallabnu nu waameera jennee waan yaadneef gara Maqedooniyaa dhaquuf yaalii goone.
Kanaaf, dooniidhaan Xiroʼaasii kaanee kallattiidhaan gara Saamootiraaqee dhaqne; guyyaa itti aanutti immoo gara Niyaapholiis deemne;
achii kaanees, gara Filiphisiyus ishii magaalaa guddoo koonyaa Maqedooniyaa taatee fi bulchiinsa Roomaa jalatti argamtu dhaqne. Guyyoota muraasaafis magaalaa kana keessa turre.
Guyyaa Sanbataattis gad baanee, bakka kadhannaan itti godhama jennee yaadnee fi laga qarqara karra magaalattii alatti argamu tokko dhaqne; achi teenyees dubartoota walitti qabamanitti dubbachuu jalqabne.
Yeroo kanatti dubartiin Liidiyaa jedhamtu, uffata dhiilgee gurgurtuu fi magaalaa Tiyaaxiraadhaa dhufte, akkasumas Waaqayyoon waaqeffattu tokko ni dhaggeeffatti turte; Yihowaanis wanta Phaawulos dubbatu xiyyeeffannaadhaan akka dhaggeeffattu garaa ishii akka gaariitti ishiidhaaf bane.
Ishiinii fi namoonni mana ishii jiran erga cuuphamanii booda, “Ani Yihowaadhaaf amanamtuu akkan taʼetti yoo na ilaaltan, kottaatii mana koo turaa” jettee nu kadhatte. Akka mana seennus nu dirqisiiste.
Gaaf tokko gara bakka kadhannaa dhaqaa utuu jirruu, tajaajiltuun hafuura, jechuunis jinnii hooda dubbachiisu qabdu tokko nutti dhufte. Ishiin hooda dubbachuudhaan gooftolii ishiitiif buʼaa hedduu argamsiisaa turte.
Intalli kun Phaawulosii fi nu duukaa buutee, “Namoonni kun garboota Waaqa Hundaa Olii warra daandii fayyinaa isiniif labsani dha” jettee iyyiti turte.
Ishiin guyyoota hedduudhaaf akkasuma jechuu ishii itti fufte. Dhuma irrattis Phaawulos waan nuffeef ishiitti garagalee hafuurichaan, “Maqaa Yesuus Kiristoosiin ishii keessaa akka baatu sin ajaja” jedhe. Hafuurichis battaluma sanatti ishii keessaa baʼe.
Gooftoliin ishiis abdiin buʼaa argachuuf qaban sun akka bade yommuu hubatan, Phaawulosii fi Siilaasiin erga qabanii booda lafa irra harkisanii bakka gabaa iddoo bulchitoonni jiranitti isaan geessan.
Gara bulchitoota magaalattiitti isaan geessaniis akkana jedhan: “Namoonni kun magaalaa keenya akka malee jeeqaa jiru. Isaan Yihudoota taʼanii utuu jiranii,
aadaa nuti namoonni Roomaa akka fudhannus taʼe akka ittiin bullu nuuf hin heyyamamne labsaa jiru.”
Namoonni hedduun sunis tokkummaadhaan isaan irratti kaʼan; bulchitoonni magaalattiis uffata isaanii erga isaan irratti tarsaasanii booda, uleedhaan akka reebaman ajajan.
Akka malee erga isaan reebanii boodas, mana hidhaatti isaan galchan; eegduun mana hidhaa sunis jabeessee akka isaan eegu ajajan.
Innis ajajni akkasii waan isaaf kennameef, kutaa mana hidhaa isa keessaatti isaan galchee miilla isaanii jirma gidduu galchee hidhe.
Gara halkan walakkaa garuu Phaawulosii fi Siilaas kadhachaa fi faarfannaadhaan Waaqayyoon jajachaa turan; namoonni hidhamanii jiranis isaan dhaggeeffatu turan.
Akkuma tasaa kirkirri lafaa guddaan waan uumameef hundeen mana hidhaa sanaa ni raafame. Battaluma sanatti balballi hundi ni baname; hundi isaanii funcaan isaan ittiin hidhaman isaan irraa hiikame.
Eegduun mana hidhaa sunis dammaqee balballi hundi banamuu isaa yommuu argu, namoonni hidhaman kan badan waan itti fakkaateef goraadee isaa luqqifatee of ajjeesuuf kaʼe.
Phaawulos garuu sagalee guddaadhaan, “Hundi keenya asuma waan jirruuf, miidhaa of irratti hin geessisin!” jedhe.
Kanaaf, ibsaa akka isaaf fidan gaafatee fiigee gara keessaatti seene; achiis hollachaa miilla Phaawulosii fi Siilaas jalatti kufe.
Gad isaan baasees, “Gooftolii ko, fayyuuf maal gochuun qaba?” jedhe.
Isaanis, “Gooftaa Yesuusitti amani, atii fi warri mana kee keessa jiran ni fayyitu” jedhan.
Achiis dubbii Yihowaa, isaa fi warra mana isaa keessa jiran hundatti himan.
Innis halkanuma sana saʼaatii sanatti fuudhee deemee madaa isaanii dhiqeef. Sana booda innii fi namoonni mana isaa keessa jiran hundi utuu hin turin cuuphaman.
Achiis gara mana isaatti isaan geessee nyaata isaaniif dhiheesse; inni Waaqayyotti waan amaneef, namoota mana isaa keessa jiran hundumaa wajjin guddaa gammade.
Yommuu bariʼus, bulchitoonni magaalaa, “Namoota sana gadhiisaa” jedhanii akka itti himaniif namoota seera eegsisan itti ergan.
Eegduun sunis, “Bulchitoonni magaalaa isin lamaan akka gadhiifamtan namoota erganiiru. Kanaaf, amma gad baʼaatii nagaadhaan deemaa” jedhee wanta namoonni sun dubbatan Phaawulositti hime.
Phaawulos garuu akkana isaaniin jedhe: “Nuti namoota Roomaa taanee utuu jirruu, yakka tokko malee uummata duratti nu garafanii mana hidhaatti nu galchaniiru. Amma immoo dhoksaatti gad nu baasuu barbaaduu? Matumaa hin taʼu, ofuma isaaniitiif dhufanii nu haa baasan.”
Namoonni seera kabajchiisanis wanta jedhame kana bulchitoota magaalaa sanatti himan. Bulchitoonni magaalaa sunis, isaan lammii Roomaa taʼuu isaanii yommuu dhagaʼan baayʼee sodaatan.
Kanaaf, dhufanii isaan kadhatan; mana hidhaatii erga isaan baasanii boodas magaalaa sana gadhiisanii akka deeman isaan gaafatan.
Isaan garuu mana hidhaa sana keessaa baʼanii gara mana Liidiyaa dhaqan; achittis obboloota arganii erga isaan jajjabeessanii booda baʼanii deeman.
Namni Hanaaniyaa jedhamu tokko haadha manaa isaa Saphiiraa wajjin lafa gurgurate.
Haa taʼu malee, qarshii itti gurgure keessaa utuma haati manaa isaa beektuu hamma tokko dhoksee hambisee, walakkaa isaa fidee ergamootatti kenne.
Pheexiros garuu akkana jedhe: “Yaa Hanaaniyaa, Seexanni hafuura qulqulluu akka sobduu fi qarshii laficha itti gurgurte keessaa hamma tokko dhoksitee hambisuuf akka ija jabaattu kan si godhe maaliifi?
Utuma hin gurgurin iyyuu kanuma kee hin turree? Erga gurgurtee boodas wanta barbaadde itti gochuu dandeessa turte mitii? Wanta akkasii gochuuf garaa keetti maaliif yaadde? Ati namoota utuu hin taʼin Waaqayyoon sobde.”
Hanaaniyaan yeroo kana dhagaʼu lafa dhaʼee duʼe. Namoonni kana dhagaʼan hundis guddaa sodaatan.
Achiis dargaggoonni kaʼanii huccuudhaan erga kafananii booda baatanii baasanii isa awwaalan.
Haati manaa isaas wanta taʼe utuu hin beekiin gara saʼaatii sadii booda dhuftee ol seente.
Pheexirosis, “Mee natti himi, isin lamaan lafa keessan gatiidhuma kanaan gurgurtanii?” jedheen. Ishiinis, “Eeyyee, kanumatti gurgurre” jette.
Kanaaf Pheexiros, “Isin lamaan hafuura Yihowaa qoruuf maaliif walii galtan? Kunoo, namoonni abbaa manaa kee awwaalan balbala dura jiru; isaan siinis baatanii si baasu” ishiidhaan jedhe.
Ishiinis yeruma sana miilla isaa jalatti lafa dhooftee duute. Dargaggoonni sunis yommuu ol seenan duutee ishii argan; achiis baatanii baasanii abbaa manaa ishii biratti ishii awwaalan.
Yeroo kanatti guutummaan gumichaa fi namoonni wantoota kana dhagaʼan hundi guddaa sodaatan.
Kana malees, ergamoonni namoota gidduutti dinqii fi mallattoo hedduu hojjechuu isaanii itti fufan; hundi isaanii daandii Solomoon isa gardaafoo qabu jalatti wal gaʼu turan.
Dhugaa dha, warra kaan keessaa namni isaanitti makamuuf ija jabaate hin turre; taʼus, namoonni baayʼeen isaan kabaju turan.
Kana malees, dhiironnii fi dubartoonni Gooftaatti amanan hedduun isaanitti dabalamuu isaanii itti fufan.
Pheexiros yommuu karaa sana irra darbu, gaaddidduun isaa illee isaan keessaa tokko tokko irra akka buʼuuf, isaan namoota dhukkubsatan daandii guguddaa irratti baasanii siree xixinnoo fi afata irra ciibsu turan.
Akkasumas, namoonni magaalota naannoo Yerusaalem keessa jiran hedduun, namoota dhukkubsatanii fi hafuurota xuraaʼoodhaan dhiphatan baatanii fidu turan; warri dhufan hundis ni fayyu turan.
Haa taʼu malee lubni ol aanaanii fi gareen amantii Saduuqotaa isaa wajjin turan hinaaffaadhaan guutamanii kaʼan.
Achiis ergamoota qabanii mana hidhaa uummataa isaan galchan.
Haa taʼu malee, maleekaan Yihowaa halkan balbala mana hidhaa sanaa banee erga isaan baasee booda akkana jedhe:
“Dhaqaa, mana qulqullummaa keessa dhaabadhaatii waaʼee dubbii jireenya kanaa hunda namootatti himuu keessan itti fufaa.”
Isaanis erga kana dhagaʼanii booda, ganama barii mana qulqullummaa keessa seenanii barsiisuu jalqaban. Lubni ol aanaanii fi warri isaa wajjin turan yommuu dhufan, miseensota yaaʼii Saanhedriinii fi maanguddoota ijoollee Israaʼel hunda walitti waaman; achiis ergamoota akka fidaniif gara mana hidhaa sanatti eegdota mana qulqullummaa ergan.
Haa taʼu malee, eegdonni mana qulqullummaa sun yommuu achi gaʼan mana hidhaa sana keessaa isaan dhaban. Kanaaf deebiʼanii dhufanii isaanitti himan;
“Manni hidhaa sun sirriitti qollofamee, eegdonnis balbala dura dhadhaabatanii turan; yommuu bannu garuu nama tokko illee achi keessatti hin arganne” jedhan.
Dura buutuun eegdota mana qulqullummaa fi dura buutonni lubootaa yommuu kana dhagaʼan, waan jedhan wallaalanii ‘Maal taʼuu dandaʼa laata?’ jedhan.
Haa taʼu malee, namichi tokko dhufee, “Kunoo, namoonni isin mana hidhaa galchitanii turtan sun, mana qulqullummaa keessa dhaabatanii namoota barsiisaa jiru” jedhee isaanitti hime.
Yeroo kanatti, dura buutuun eegdota mana qulqullummaa namoota isaa wajjin dhaqee fidee ol isaan galche; haa taʼu malee namoonni akka dhagaadhaan isaan hin tumne waan sodaataniif, humnaan dirqisiisanii hin turre.
Kanaaf isaan fidanii yaaʼii Saanhedriin dura isaan dhaabachiisan. Achiis lubni ol aanaan gaaffiidhaan isaan qoruu jalqabe;
“Nuti maqaa kanaan akka hin barsiisne jabeessinee isin ajajnee turre; isin garuu kunoo Yerusaalemiin barumsa keessaniin guuttaniittu; dhiiga namicha kanaas nu irratti fiduuf murteessitaniittu” jedhe.
Pheexirosii fi ergamoonni kaan akkana jedhanii deebisan: “Nuti namootaaf ajajamuu irra Waaqayyoof ajajamuu qabna.
Waaqayyo inni kan abbootii keenyaa, Yesuus isa isin muka irratti fanniftanii ajjeestan duʼaa kaaseera.
Sabni Israaʼel akka yaada geddaratuu fi dhiifama cubbuu akka argatuuf, Waaqayyo isa Bakka Buʼaa Isa Guddaa fi Fayyisaa godhee mirga isaatti ol ol godheera.
Nutis taʼe hafuurri qulqulluun inni Waaqayyo warra isaaf akka bulchaa isaanitti ajajamaniif kenne wantoota kanaaf ragoota dha.”
Isaaniis yommuu kana dhagaʼan akka malee aaranii isaan ajjeesuu barbaadan.
Haa taʼu malee, Fariisichi Gamaaliʼel jedhamu, barsiisaa Seeraa taʼee fi namoota hundumaa biratti kabajamaa taʼe, yaaʼii Saanhedriin gidduutii kaʼee dhaabatee yeroo xinnoodhaaf akka gad isaan baasan ajaje.
Achiis akkana isaaniin jedhe: “Yaa namoota Israaʼel, wanta namoota kana irratti gochuuf yaaddan ilaalchisee of eeggadhaa.
Fakkeenyaaf, kanaan dura namichi Tewodaas jedhamuu fi inni nama guddaa akka taʼe dubbatu tokko kaʼee ture; namoonni gara 400 taʼanis isa duukaa buʼanii turan. Haa taʼu malee, inni ni ajjeefame; namoonni isa duukaa buʼanii turan hundis bittinnaaʼanii badan.
Isa booda immoo, bara lakkoofsa uummataatti Yihudaan inni nama Galiilaa taʼe kaʼee, namoota hedduu of duukaa buusee ture. Haa taʼu malee namichi kunis ni bade; warri isa duukaa buʼaa turanis ni bittinnaaʼan.
Kanaaf amma kan ani isiniin jedhu, namoota kana gadhiisaa malee homaa hin godhinaa. Sababiin isaas yaadni yookiin hojiin kun namoota biraa yoo taʼe ni bada;
Waaqayyo biraa yoo taʼe garuu isin isaan balleessuu hin dandeessan. Kana taʼuu baannaan, isin Waaqayyoo wajjin wal loluu dandeessu.”
Yeroo kanatti isaan gorsa isaa fudhatanii, ergamoota waamanii erga isaan garafanii booda, maqaa Yesuusiin dubbachuu isaanii akka dhaaban ajajanii gad isaan dhiisan.
Kanaaf, isaan maqaa isaatiif jedhanii salphifamuu akka ulfinaatti lakkaaʼanii gammadaa yaaʼii Saanhedriin duraa baʼan.
Achiis guyyuma guyyaadhaan mana qulqullummaa keessattii fi manaa gara manaatti, misiraachoo waaʼee Kiristoos Yesuus ibsu utuu wal irraa hin kutin barsiisuu fi lallabuu isaanii itti fufan.
Phaawulosii fi Barnaabaas Iqoniyum keessatti mana sagadaa Yihudootaa seenanii haasaa gaarii waan kennaniif Yihudoonnii fi Giriikonni hedduun amantoota taʼan.
Yihudoonni warri hin amanne garuu, namoota saba Waaqayyoo hin taane kakaasanii obboloota akka jibban isaan godhan.
Kanaaf, isaan yeroo dheeraa achi turan; ija jabinaan dubbachuufis Yihowaa biraa humna argatan. Innis karaa isaanii mallattoo fi dinqii hojjetee ergaa isaan lallaban, jechuunis ergaa waaʼee gaarummaa isaa isa guddaa ibsu mirkaneesse.
Haa taʼu malee, namoonni magaalattii hedduun warri tokko tokko Yihudoota, warri kaan immoo ergamoota deggeruudhaan bakka lamatti hiraman.
Yeroo kanatti namoonni saboota Waaqayyoo hin taanee fi Yihudoonni, bulchitoota isaanii wajjin isaan miidhuu fi dhagaadhaan isaan rukutuuf yaalii godhan;
Phaawulosii fi Barnaabaas yommuu kana dhagaʼan, magaalota Liqaaʼoniyaa, Lisxiraa fi Darbee jedhaman, akkasumas biyya naannoo sana jirutti baqatan.
Achittis misiraachoo labsuu isaanii itti fufan.
Lisxiraa keessa namichi miilli isaa naafate tokko taaʼee ture. Innis erga dhalatee kaasee lamshaaʼaa waan taʼeef deemuu hin dandaʼu ture.
Namichi kun yommuu Phaawulos dubbatu dhaggeeffachaa ture. Phaawulosis hubatee isa ilaalee amantii akka qabuu fi fayyuu akka dandaʼu amanuu isaa yommuu argu,
sagalee guddaadhaan, “Kaʼiitii miilla keetiin dhaabadhu” jedhe. Kanaaf, namichi utaalee kaʼee adeemuu jalqabe.
Namoonni hedduun sun wanta Phaawulos godhe yommuu argan, afaan Liqaaʼoniyaatiin, “Waaqayyoliin nama fakkaatanii nutti gad buʼaniiru!” jedhanii iyyan.
Achiis Barnaabaasiin “Zuus,” inni dursa fudhatee dubbachaa waan tureef Phaawulosiin immoo “Hermees” jedhanii waamuu jalqaban.
Lubni Zuus, inni manni sagadaa isaa karra magaalattii bira jirus namoota sanaa wajjin aarsaa isaanii dhiheessuuf, korommii fi abaaboo akka gonfootti dhaʼaame fidee gara karrichaatti dhufe.
Haa taʼu malee, Barnaabaasii fi Phaawulos kana yommuu dhagaʼan uffata isaanii tarsaasanii utaalanii namoota hedduu sana gidduu seenuudhaan sagalee isaanii guddisanii akkana jedhan:
“Namoota nana, maaliif wanta akkasii gootu? Nuti namoota akkuma keessan dadhabina qabnu dha. Misiraachoo isiniif labsaa kan jirru, isin wantoota gatii hin qabne kana dhiistanii gara Waaqayyo jiraataa isa samii, lafaa fi galaana, akkasumas wantoota isaan keessa jiran hunda uumetti akka deebitaniifi.
Waaqayyo dhaloota darbanitti saboonni hundi karaa barbaadan irra akka deeman isaaniif heyyamee ture;
taʼus hojii gaarii hojjechuu, samii irraa bokkaa roobsuu fi waqtilee firii qaban isiniif kennuu, akkasumas nyaata akka quuftanii fi garaan keessan gammachuudhaan akka guutamu waan godheef dhugaa baʼiinsa malee of hin dhiisne.”
Isaan wantoota kana kan dubbatan taʼus, namoonni kun aarsaa isaaniif dhiheessuu kan dhiisan dirqamaan ture.
Haa taʼu malee, Yihudoonni Anxokiyaa fi Iqoniyumii dhufan, namoota sana amansiisanii Phaawulosiin dhagaadhaan erga tumanii booda, kan duʼe waan isaanitti fakkaateef magaalattii keessaa lafa irra harkisanii gad isa baasan.
Barattoonni dhufanii yommuu isatti marsan garuu ol kaʼee gara magaalattiitti seene. Guyyaa itti aanuttis Barnaabaasii wajjin gara Darbee dhaqe.
Magaalaa sanatti misiraachoo erga labsanii booda, namoota hedduu barattoota godhanii, gara Lisxiraa, Iqoniyumii fi Anxokiyaatti deebiʼan.
Achittis barattoota erga cimsanii booda, “Mootummaa Waaqayyootti galuuf rakkina hedduu keessa darbuu qabna” jedhanii amantiitti cimanii akka jiraatan isaan jajjabeessan.
Kana malees, gumiiwwan hunda keessatti jaarsolii isaaniif muudan; erga kadhatanii fi soomanii booda, harka Yihowaa isa isaan itti amananitti imaanaadhaan isaan kennan.
Achiis Phisdiyaa keessa darbanii gara Phamfiliyaa dhufan;
Phergeetti dubbicha erga labsanii boodas gara Ataaliyaatti gad buʼan.
Achii kaʼaniis dooniidhaan gara Anxokiyaa dhaqan; magaalaan kun bakka obboloonni hojii isaan amma guutummaatti hojjetan kana akka isaaniif eebbisu Waaqayyoon itti kadhatan ture.
Yommuu achi gaʼanis gumii sana walitti sassaabanii, wantoota hedduu Waaqayyo karaa isaanii hojjetee fi namoota saboota Waaqayyoo hin taaneef akkamitti balbala amantii akka isaaniif bane isaanitti himuu jalqaban.
Kanaaf isaan barattootaa wajjin yeroo baayʼee turan.
Nagaadhaan achi erga geenyee booda, odoolli sun Maaltaa akka jedhamtu hubanne.
Namoonni odoola sanaas gaarummaa guddaa nutti argisiisan. Bokkaan roobaa waan turee fi qorra waan taʼeef, ibidda qabsiisanii hunda keenya gaarummaadhaan nu simatan.
Haa taʼu malee, Phaawulos hanxaxii walitti qabee yommuu ibiddichatti naqu, sababii hoʼa sanaatiin kan kaʼe buutiin tokko achi keessaa baatee harka isaatti maxxantee gadhiisuu didde.
Namoonni odoola sanaas buutiin sun harka isaatti rarraatee yommuu argan, “Namichi kun nama nama ajjeese taʼuu qaba; balaa galaanaa irraa ooluu yoo dandaʼe iyyuu, Haqni akka inni jiraatu isaaf hin heyyamne” waliin jechuu jalqaban.
Phaawulos garuu buutii sana ibiddatti gad hurgufe; taʼus, miidhaan tokko illee isa irra hin geenye.
Haa taʼu malee, isaan qaamni isaa ni dhiitaʼa yookiin akka tasaa kufee duʼa jedhanii eegaa turan. Taʼus, yeroo dheeraadhaaf erga eeganii booda miidhaan tokko illee akka isa irra hin geenye yommuu argan, yaada isaanii jijjiiranii inni waaqa akka taʼe dubbachuu jalqaban.
Bulchaan odoola sanaa Phubliyoos jedhamu naannoo sanaa lafa qaba ture; innis nu simatee guyyaa sadiif gaarummaadhaan nu keessummeesse.
Yeroo kanatti abbaan Phubliyos dhukkuba dhaqna gubaa fi garaa kaasaatiin qabamee ciisa ture; Phaawulosis gara isaatti seenee isaaf kadhate; harka isaas isa irra kaaʼee isa fayyise.
Kun erga taʼee booda, namoonni odoolicha keessa jiraatanii fi dhukkubsatan kaanis gara isaa dhufanii fayyuu jalqaban.
Kana malees, isaan kennaa hedduu nuu kennanii akka nu kabajan argisiisan; yommuu dooniidhaan deemuuf kaanus wanta nu barbaachisu hunda nuu feʼan.
Jiʼa sadii booda doonii fuula isaa duratti asxaa “Ilmaan Zuus” jedhu qabu tokkoon deemuu jalqabne. Dooniin sun Iskindiriyaadhaa kan dhufe siʼa taʼu yeroo gannaa odoola sana irratti kan dabarse ture.
Buufata doonii Seraakus geenyee guyyaa sadiif achuma turre;
achii kaanees naannofnee deemuudhaan Reegiyum geenye. Guyyaa tokko booda qilleensi kibbaa waan kaʼeef, guyyaa lammaffaatti Photiyolii geenye.
Achittis obboloota arganne; isaanis guyyaa torbaaf isaanii wajjin akka turru nu kadhatan; utuma akkana jennuu gara Roomaatti qajeelle.
Obboloonni Roomaa jiranis yommuu waaʼee keenya dhagaʼan, nu simachuuf hanga Bakka Gabaa Aphiyosii fi bakka Manneen Sadii jedhamuutti dhufan. Phaawulosis yommuu isaan argu Waaqayyoon galateeffate; akkasumas jajjabina argate.
Dhuma irratti yommuu Roomaa geenyu, Phaawulos loltuun tokko isa eegaa kophaa isaa akka jiraatu isaaf heyyamame.
Guyyaa sadii booda garuu Yihudoota beekamoo taʼan walitti waamsise. Yommuu isaan walitti qabamanis akkana isaaniin jedhe: “Yaa obboloota ko, ani wanta uummata kana yookiin aadaa abbootii keenyaa wajjin wal faallessu tokko illee kan hin hojjenne taʼus, Yerusaalemitti hidhameen harka warra Roomaatti dabarfamee kenname.
Isaanis erga na qoranii booda, sababii itti na ajjeesan waan dhabaniif gad na dhiisuu barbaadanii turan.
Haa taʼu malee yeroo Yihudoonni na mormanitti, gara Qeesaaritti ol iyyachuuf nan dirqame; akkana kanan godhe garuu himatan saba koo irratti dhiheessu tokko illee waanan qabuuf miti.
Isin arguu fi isinitti dubbachuuf kanan gaafadhe kanumaafi; ani funcaa kanaan kanan hidhames, abdii Israaʼeliif kennameen kan kaʼe dha.”
Isaanis akkana jedhaniin: “Xalayaan waaʼee kee ibsu Yihudaadhaa nuuf hin ergamne; obboloota achii dhufan keessaas tokko illee waaʼee kee nutti hin himne yookiin wanta gadhee nutti hin dubbanne.
Haa taʼu malee, waaʼee garee amantii kanaa bakka hundatti wanti gadheen akka odeeffamu waan beeknuuf, yaada kee suma irraa dhagaʼuun sirrii akka taʼe nutti dhagaʼama.”
Waaʼee kanaa mariʼachuuf beellama qabatanii baayʼatanii gara mana inni jiraatuu dhufan. Innis ganamaa jalqabee hanga galgalaatti, waaʼee Mootummaa Waaqayyoo guutummaatti dhugaa isaaniif baʼuudhaan dhimma kana isaaniif ibse; akkasumas, Seera Musee fi kitaaba Raajotaa irraa waaʼee Yesuus ragaa amansiisaa isaaniif dhiheesse.
Yeroo kanatti isaan keessaa tokko tokko wanta inni dubbate kan amanan siʼa taʼu, kaan garuu hin amanne.
Kanaaf, isaan gidduutti garaa garummaan waan uumameef, achii deemuu jalqaban; yeroo kanatti Phaawulos akkana isaaniin jedhe: “Wanti hafuurri qulqulluun karaa Isaayyaas raajichaa abbootii keessanitti dubbate sirrii dha;
inni akkana jedhe: ‘Gara saba kanaa dhaqiitii akkana jedhi, “Isin dhagaʼuu ni dhageessu, garuu matumaa ergaa isaa hin hubattan; ilaaluu ni ilaaltu, garuu matumaa hin argitan.
Ija isaaniitiin arganii, gurra isaaniitiin dhagaʼanii, ergaa isaa hubatanii akka hin deebinee fi anis akkan isaan hin fayyisneef, sabni kun mata jabeeyyii taʼaniiru; gurra isaaniitiin ni dhagaʼu, garuu deebii hin kennan; ija isaaniis dunuunfataniiru.”’
Kanaaf, misiraachoon karaa Waaqayyo itti namoota fayyisu ibsu kun namoota saba Waaqayyoo hin taaneef ergamuu isaa beekaa; isaanis dhuguma isa ni dhagaʼu.”
Phaawulos waggaa lama guutuu mana kireeffate keessa taaʼe; namoota gara isaa dhufan hundas gaarummaadhaan simata ture;
akkasumas dhowwaa tokko malee, ija jabina guddaadhaan waaʼee Mootummaa Waaqayyoo isaaniif lallabaa fi waaʼee Gooftaa Yesuus Kiristoos isaan barsiisaa ture.
“Yaa obboloota koo fi abbootii ko, falmata ani amma isin duratti dhiheeffadhu dhaggeeffadhaa.”
Isaan Phaawulos afaan Ibrootaatiin dubbachuu isaa yommuu dhagaʼan isa duraa caalaa calluma jedhan; innis akkana jedhe:
“Ani nama Yihudii Xarsees ishii Kiilqiyaa keessa jirtutti dhalate dha; taʼus, magaalaa kana keessatti miilla Gamaaliʼel jala taaʼeen baradhe; Seera abbootii keenyaa cimsee eeguus baradheera; akkuma harʼa hundi keessan gochaa jirtanis Waaqayyoof nan hinaafa.
Dhiirotaa fi dubartoota hidhee mana hidhaatti galchuudhaan, namoota Daandii Gooftaa kana hordofan hanga duʼaatti ariʼadheera;
kanas lubni ol aanaanii fi guutummaan gumii maanguddootaa dhugaa baʼuu ni dandaʼu. Isaan irraas xalayaa obboloota Damaasqoo jiraniif barreeffame fudhadhee, warra achi jiran hidhee gara Yerusaalem fidee adabsiisuuf deemaan ture.
“Haa taʼu malee, deemsa koo itti fufee gara guyyaa walakkaa yommuun Damaasqootti dhihaadhu, ifni guddaan tokko akkuma tasaa samii irraa dhufee naannoo koo hundatti balaqqeessaʼe;
anis lafa irratti kufee sagalee, ‘Saaʼol, Saaʼol, maaliif na ariʼatta?’ naan jedhu tokko nan dhagaʼe.
Achiis, ‘Yaa Gooftaa ati eenyu?’ jedheen deebise. Innis, ‘Ani Yesuus nama Naazireet, isa ati ariʼattu sana dha’ naan jedhe.
Namoonni anaa wajjin turan ifa sana kan argan taʼus, sagalee isa anatti dubbachaa ture sanaa garuu hin dhageenye.
Anis yeroo kanatti, ‘Yaa Gooftaa, maal gochuu anaaf wayya?’ jedheen isa gaafadhe. Gooftaanis, ‘Kaʼiitii gara Damaasqoo dhaqi; achittis wanti gochuu qabdu hundi sitti himama’ naan jedhe.
Haa taʼu malee, ifa guddaa sana irraa kan kaʼe ani waan tokko illee arguu waanan dadhabeef, namoonni anaa wajjin turan sun harka koo qabanii Damaasqootti na geessan.
“Yeroo kanatti namichi Anaaniyaas jedhamuu fi Seericha akka gaariitti eeguudhaan Waaqayyoof bule, akkasumas Yihudoota hunda biratti maqaa gaarii qabu tokko achi jiraata ture;
innis gara koo dhufee ana bira dhaabatee, ‘Yaa Saaʼol obboleessa ko, agartuun kee siif haa deebiʼu!’ naan jedhe. Anis battaluma sanatti isa arguu nan dandaʼe.
Innis akkana jedhe: ‘Waaqni abbootii keenyaa fedhii isaa akka beektu, Isa qajeelaa sana akka argituu fi sagalee isaa akka dhageessu si filateera;
kanas kan godhe, wanta argitee fi wanta dhageesse ilaalchisee namoota hundumaa duratti akka dhugaa isaaf baatuufi.
Egaa amma maal eegda ree? Kaʼiitii cuuphami; maqaa isaa waamiitii cubbuu kee irraa dhiqami.’
“Haa taʼu malee, gara Yerusaalemitti ergan deebiʼee booda utuun mana qulqullummaa keessatti kadhachaa jiruu akka muguu taʼeen ture;
achiis, ‘Isaan wanta ati waaʼee koo ragaa baatu waan hin fudhanneef, dafii kaʼiitii Yerusaalem keessaa baʼi’ utuu inni naan jedhuun isa arge.
Anis akkana nan jedhe: ‘Yaa Gooftaa, ani mana sagadaa isa tokkoo gara isa kan biraa deemee namoota sitti amanan mana hidhaatti galchaa fi garafaa akkan ture isaanumti iyyuu akka gaariitti beeku;
kana malees, yeroo dhiigni Isxifaanos isa dhugaa baatuu kee ture sanaa dhangalaʼu, anis ajjeefamuu isaa irratti walii galee achi dhaabadhee, uffata warra isa ajjeesan sanaa eegaan ture.’
Inni garuu, ‘Saboota fagoo jiranitti waanan si erguuf kaʼiitii deemi’ naan jedhe.”
Isaan hamma inni kana dubbatutti isa dhaggeeffachaa turan. Achiis sagalee isaanii ol fuudhanii, “Namni akkasii jiraachuu waan hin qabneef, lafa irraa isa balleessi!” jedhan.
Isaan iyyaa, uffata isaanii daddarbachaa, akkasumas awwaara qilleensatti bittinneessaa waan turaniif,
ajajaan kumaa sun Phaawulos gara mooraa loltootaatti akka geeffamu ajaje; isaan maaliif Phaawulositti akkana akka iyyan sirriitti beekuu akka dandaʼuuf garafamee akka qoramu ajaja kenne.
Haa taʼu malee isa garafuuf yommuu cimsanii isa hidhan, Phaawulos ajajaa dhibbaa achi dhaabatuun, “Nama lammii Roomaa itti hin murteeffamne tokko garafuuf seerri siif ni heyyamaa?” jedheen.
Ajajaan dhibbaa sun kana yommuu dhagaʼu, ajajaa kumaa sana bira dhaqee, “Maal gochuuf yaadde? Namichi kun nama lammii Roomaatiim” jedheen.
Yeroo kanatti ajajaan kumaa sun gara Phaawulos dhaqee, “Mee natti himi, dhuguma ati nama Roomaa ti?” jedheen. Innis, “Eeyyee” jedhe.
Ajajaan kumaa sunis, “Ani mirga lammummaa kana qarshii hedduudhaan nan bitadhe” jedhee deebiseef. Phaawulosis, “Ani garuu dhalootaanan argadhe” jedhee deebiseef.
Kanaaf, namoonni isa garafanii isa qoruuf yaadanii turan battaluma sanatti isa irraa siqan; ajajaan kumaa sunis funcaadhaan isa hidhee waan tureef, Phaawulos nama Roomaa taʼuu isaa yommuu hubatu ni sodaate.
Guyyaa itti aanuttis, Yihudoonni maaliif akka isa himatan sirriitti beekuu waan barbaadeef, isa hiikee dura buutonni lubootaa fi guutummaan yaaʼii Saanhedriin akka walgaʼan ajaje. Achiis Phaawulosiin gad fidee isaan gidduu dhaabe.
Yeroo kanatti namoonni tokko tokko Yihudaadhaa gad buʼanii, “Akka Seera Museetti yoo dhaqna qabattan malee fayyuu hin dandeessan!” jedhanii obboloota barsiisuu jalqaban.
Kanaaf, Phaawulosii fi Barnaabaas namoota sanaa wajjin morkii fi falmii guddaa erga godhanii booda, Phaawulos, Barnaabaas akkasumas namoonni kaan tokko tokko dhimma kana ergamootaa fi jaarsolii Yerusaalemitti argamanitti akka dhiheessan qophiin ni godhame.
Kanaaf, namoonni kun gumichi hamma tokko erga isaan geggeessee booda, namoonni saba Waaqayyoo hin taane jijjiiramuu isaanii balʼinaan isaanitti himaa Fiinqee fi Samaariyaa keessa darban; obboloota hundas guddaa gammachiisan.
Yommuu Yerusaalem gaʼanittis gumichi, akkasumas ergamoonnii fi jaarsoliin gaarummaadhaan isaan simatan; isaanis wantoota hedduu Waaqayyo karaa isaanii hojjete isaanitti himan.
Miseensota garee amantii Fariisotaa keessaa warri amantoota taʼan tokko tokko garuu bakka taaʼanii kaʼanii, “Isaaniin dhaqna qabuunii fi Seera Musee akka eegan isaan ajajuun barbaachisaa dha” jedhan.
Kanaaf, ergamoonnii fi jaarsoliin dhimma kana qoruuf walitti qabaman.
Marii cimaan erga godhamee booda, Pheexiros ol kaʼee akkana isaaniin jedhe: “Yaa obbolootaa, namoonni saba Waaqayyoo hin taane dubbii misiraachichaa afaan koo irraa akka dhagaʼanii fi akka amananiif Waaqayyo jalqaba isin gidduudhaa na filachuu isaa akka gaariitti beektu.
Waaqayyo inni garaa namaa beeku, akkuma nuuf godhe isaaniifis hafuura qulqulluu kennuudhaan dhugaa baʼeera.
Kana malees, inni nuu fi isaan gidduutti garaa garummaa hin goone; kanaa mannaa, amantii qabaachuu isaaniitiin kan kaʼe garaa isaanii qulqulleesse.
Kanaaf, isin amma waanjoo abbootiin keenyas taʼe nuti baachuu hin dandeenye gatiittii barattootaa irra kaaʼuudhaan maaliif Waaqayyoon qortu?
Nuti karaa gaarummaa guddaa Gooftaa keenya Yesuusiin akka fayyine ni amanna; isaanis kana ni amanu.”
Yeroo kanatti namoonni sun hundi callisanii, Barnaabaasii fi Phaawulos mallattoo fi dinqii hedduu Waaqayyo karaa isaanii warra saba Waaqayyoo hin taane gidduutti hojjete yommuu dubbatan dhaggeeffachuu jalqaban.
Erga isaan dubbii isaanii xumuranii booda, Yaaqoob akkana jedhee deebise: “Yaa obbolootaa na dhaggeeffadhaa.
Waaqayyo warra maqaa isaatiif taʼan namoota saba Waaqayyoo hin taane keessaa fudhachuuf, yeroo jalqabaatiif akkamitti xiyyeeffannaa isaa gara isaaniitti akka naannesse Simiʼoon akka gaariitti dubbateera.
Wanti Raajonni dubbatanii fi akkana jedhamee barreeffames kanaa wajjin wal sima:
‘Wantoota kana booda ani deebiʼee dunkaana Daawit isa jige lammata ol nan kaasa; diigamaa isaas deebisee nan ijaara; iddoottis nan deebisa;
kanas kanan godhu, namoonni hafan namoota saba hundumaa keessaa dhufan jechuunis warra maqaa kootiin waamamanii wajjin taʼanii garaa guutuudhaan Yihowaa akka barbaadaniifi jechuudhaan Yihowaan inni wantoota kana hojjetu dubbateera.
Wantoonni kunis bara duriitii jalqabee ni beekamu.’
Kanaaf, akka ilaalcha kootti namoota saba Waaqayyoo hin taanee fi gara Waaqayyootti deebiʼan utuu rakkisuu dhiisnee gaarii dha;
kanaa mannaa, wantoota waaqolii tolfamoodhaan xuraaʼan irraa, halalummaa irraa, foon horii hudhamee duʼe irraa, akkasumas dhiiga irraa akka fagaatan isaaniif haa barreessinu.
Sababiin isaas, bara duriitii jalqabee magaalaa hunda keessatti sanbata sanbata mana sagadaa keessatti namoonni kitaaba Musee keessaa sagalee isaanii guddisanii dubbisuudhaan lallaban jiru turan.”
Achiis ergamoonnii fi jaarsoliin guutummaa gumichaa wajjin taʼuudhaan, namoota isaan gidduudhaa filataman sana Phaawulosii fi Barnaabaasii wajjin gara Anxokiyaatti erguuf murteessan; akka kanaan Yihudaa isa Barsaabaas jedhamuu fi Siilaas warra obboloota gidduutti geggeessitoota taʼan achitti ergan.
Xalayaa akkana jedhus barreessanii karaa isaanii ergan: “Obboloota keessan ergamootaa fi jaarsolii irraa, obboloota keenya namoota saba Waaqayyoo hin taane keessaa dhufanii fi Anxokiyaa, Sooriyaa fi Kiilqiyaa keessa jiraniif; nagaan isiniif haa taʼu!
Namoonni tokko tokko utuu nuti ajaja tokko illee isaaniif hin kennin nu gidduudhaa baʼanii, dubbii isaaniitiin isin rakkisanii amantii irraa isin garagalchuuf yaalii gochuu isaanii dhageenyeerra;
kanaaf, namoota filannee obboloota keenya jaallatamoo Barnaabaasii fi Phaawulosii wajjin gara keessanitti erguuf sagalee tokkoon murteessineerra;
namoonni kun maqaa Gooftaa keenya Yesuus Kiristoosiif lubbuu isaanii kan kennani dha.
Kanaaf, Yihudaa fi Siilaasis dubbii kana afaaniin akka isinitti himaniif gara keessanitti isaan ergineerra.
Sababiin isaas, wantoota barbaachisoo taʼan kanaan alatti baʼaa dabalataa akka isinitti hin feene, hafuurri qulqulluunii fi nuti murteessineerra:
wantoota waaqolii tolfamoodhaaf aarsaa taʼan irraa, dhiiga irraa, foon horii hudhamee duʼe irraa, akkasumas halalummaa irraa fagaadhaa. Wantoota kana irraa guutummaatti yoo fagaattan gaarii isiniif taʼa. Fayyaa qabaadhaa!”
Kanaaf, namoonni kun yommuu ergaman, gara Anxokiyaatti gad buʼan; namoota achitti argaman hunda walitti qabanii xalayaa sana isaanitti kennan.
Isaanis xalayicha erga dubbisanii booda, jajjabina argatanitti guddaa gammadan.
Yihudaa fi Siilaasis raajota waan turaniif, haasaa hedduu dhiheessanii obboloota jajjabeessan.
Yeroo muraasa erga achitti dabarsanii booda, obboloonni achi jiran nagaadhaan gara warra isaan erganitti isaan deebisan.
Phaawulosii fi Barnaabaas garuu namoota kaan hedduu wajjin misiraachoo dubbii Yihowaa barsiisaa fi lallabaa Anxokiyaa keessa turan.
Guyyoota muraasa boodas Phaawulos Barnaabaasiin, “Mee amma obboloonni magaalota dubbii Yihowaa itti lallabne hunda keessa jiran, haala akkamii keessatti akka argaman deebinee haa daawwannu” jedheen.
Barnaabaas, Yohaannis isa Maarqos jedhamu isaanii wajjin fudhatee deemuuf murteessee ture.
Phaawulos garuu inni Phaamfiiliyaatti isaan dhiisee akka deemee fi hojichaafis isaanii wajjin akka hin deemne waan hubateef, Maarqos isaanii wajjin akka deemu hin barbaadne.
Yeroo kanatti falmii guddaan isaan gidduutti waan uumameef gargar baʼan; Barnaabaas Maarqosiin fudhatee dooniidhaan gara Qophiros dhaqe.
Phaawulos garuu Siilaasiin filate; Yihowaan gaarummaa guddaa akka isatti argisiisuuf obboloonni erga isaaf kadhatanii booda deeme.
Achiis gumiiwwan jajjabeessaa Sooriyaa fi Kiilqiyaa keessa darbee deeme.
Pheexirosii fi Yohaannis utuu namoota sanatti dubbachaa jiranii luboonni, dura buʼaan eegdota mana qulqullummaa fi Saduuqonni gara isaanii dhufan.
Ergamoonni namoota barsiisaa fi Yesuus duʼaa kaʼuu isaa ifatti dubbachaa waan turaniif, namoonni kun baayʼee isaanitti aaranii turan.
Kanaaf, yeroon isaa dhihee waan tureef, isaan qabanii hanga guyyaa itti aanutti mana hidhaatti isaan galchan.
Haa taʼu malee, namoota wanta isaan dubbatan dhagaʼan keessaa hedduun ni amanan; lakkoofsi dhiirotaas gara 5,000 taʼe.
Guyyaa itti aanutti bulchitoonni, maanguddoonnii fi barsiisonni seeraa Yerusaalem keessatti walitti qabaman;
kana malees Haannaas lubni ol aanaan, Qayyaafaan, Yohaannis, Iskindirii fi firoottan luba ol aanaa hundi achi turan.
Isaanis Pheexirosii fi Yohaannisiin gidduu isaanii dhaabanii “Aangoo maaliitiin yookiin maqaa eenyuutiin wanta kana gootan?” jedhanii isaan gaafachuu jalqaban.
Yeroo kanatti Pheexiros hafuura qulqulluudhaan guutamee akkana isaaniin jedhe: “Isin yaa bulchitootaa fi maanguddoota sabaa,
nuti qoratamaa kan jirru wanta gaarii namicha naafate kanaaf gooneef yoo taʼee fi namicha kana kan fayyise eenyu akka taʼe beekuu kan barbaaddan yoo taʼe,
namichi kun fayyaa taʼee isin dura kan dhaabate maqaa Yesuus Kiristoos nama Naazireet isa isin muka irratti fanniftanii fi Waaqayyo garuu duʼaa isa kaaseen taʼuu isaa isin hundi keessanis taʼe namoonni Israaʼel hundi beekaa.
Kun, ‘dhagaa isa isin warri ijaartonni tuffattanii fi isa dhagaa buʼuuraa taʼe sana’ dha.
Kana malees, fayyinni karaa nama kan biraa eenyuun iyyuu hin jiru; sababiin isaas maqaan samiidhaa gaditti akka ittiin fayyinu namootaaf kenname kan biraan hin jiru.”
Namoonni kunis, Pheexirosii fi Yohaannis ija jabinaan yommuu dubbatan arganii, isaan namoota hin barannee fi iddoo guddaa hin qabne akka taʼan hubatanii dinqisiifatan. Yesuusii wajjin akka turanis ni hubatan.
Namichi fayye sun isaanii wajjin dhaabachuu isaa yommuu argan, deebii kennan dhaban.
Kanaaf, galma yaaʼii Saanhedriin keessaa gad akka baʼan erga isaan ajajanii booda waliin mariʼachuu jalqaban;
akkana jedhan: “Namoota kana maal yoo goone wayya? Sababiin isaas mallattoo guddaa namoonni Yerusaalem hundi beekan tokko raawwataniiru; nutis kana haaluu hin dandeenyu.
Kanaaf, oduun kun kana caalaa namoota gidduutti akka hin babalʼanneef, kana booda maqaa kanaan eenyutti illee akka hin dubbanne isaan akeekkachiisnee, isaan haa doorsisnu.”
Kanaaf, isaan waamanii maqaa Yesuusiin waan tokko illee akka hin dubbanne yookiin akka hin barsiisne isaan ajajan.
Pheexirosii fi Yohaannis garuu akkana jedhanii isaaniif deebisan: “Waaqayyoon dhagaʼuu irra isiniin dhagaʼuun Waaqayyo duratti sirrii taʼuu fi dhiisuu isaa isinumti ofii keessanii murteessaa.
Nuti garuu, waaʼee wantoota dhageenyee fi arginee dubbachuu keenya dhiisuu hin dandeenyu.
Kanaaf, sababa itti isaan adaban waan hin argannee fi namoonni sun hundi wanta raawwatameen kan kaʼe Waaqayyoon galateeffachaa waan turaniif namoota sana sodaatanii ammas doorsisanii isaan gadhiisan.
Namichi dinqiidhaan fayye kunis umuriin isaa waggaa 40 ol ture.
Isaanis erga gadhiifamanii booda gara namoota isaanii dhaqanii wanta dura buutonni lubootaa fi maanguddoonni isaaniin jedhan isaanitti himan.
Isaanis yommuu kana dhagaʼan tokkummaadhaan sagalee isaanii ol fuudhanii akkana jedhanii Waaqayyoon kadhatan: “Yaa Gooftaa Ol Aanaa, ati samii, lafa, galaanaa fi wantoota isaan keessa jiran hunda uumteetta;
karaa afaan abbaa keenya Daawit tajaajilaa kee hafuura qulqulluudhaan akkana jetteetta: ‘Saboonni maaliif aaran? Namoonnis wantoota faayidaa hin qabne irratti maaliif xiinxalan?
Mootonni lafaa lolaaf qophaaʼan; bulchitoonnis tokko taʼanii wal gaʼanii Yihowaa fi isa inni dibe irratti kaʼan.’
Dhuguma iyyuu Heroodisii fi Phonxos Philaaxos sabootaa fi namoota Israaʼelii wajjin magaalaa kana keessatti walitti qabamuudhaan, tajaajilaa kee Yesuus isa qulqulluu isa ati dibde irratti kaʼan;
kunis kan taʼe wanti harki kee fi fedhiin kee dursee murteesse akka raawwatamuufi.
Ammas yaa Yihowaa, doorsisa isaanii ilaali; garboonni kee ija jabina guddaadhaan dubbii kee dubbachuu isaanii akka itti fufan isaan gargaari;
harka kee isa fayyisuudhaaf hiixattes hin dachaasin; maqaa tajaajilaa kee Yesuus isa qulqulluudhaan ammas mallattoowwanii fi dinqiiwwan hojjedhu.”
Erga wawwaannaa godhanii boodas, bakki isaan itti wal gaʼan sun ni sochoʼe; hundi isaaniis hafuura qulqulluudhaan guutamanii dubbii Waaqayyoo ija jabinaan dubbachuu jalqaban.
Kana malees, warri amanan hedduun sun garaa tokkoo fi yaada tokko qabu turan; isaan keessaa namni tokko illee wanti inni qabu kan isaa akka taʼe godhee hin dubbatu ture; kanaa mannaa wanta qaban hunda waliin itti fayyadamu turan.
Ergamoonnis dandeettii guddaadhaan waaʼee duʼaa kaʼuu Gooftaa Yesuus dhugaa baʼuu isaanii itti fufan; gaarummaan Waaqayyoo inni guddaanis baayʼinaan hunda isaanii irra ture.
Warri lafa yookiin mana qaban hundi gurguranii qarshii isaa waan fidaniif, isaan keessaa namni rakkatu tokko illee hin turre;
qarshii isa fidaniis ergamootatti kennu turan. Isaanis akkuma isaan barbaachisutti tokkoon tokkoon isaaniitiif hiru turan.
Yoseef inni ergamoonni Barnaabaas jedhanii waaman (“Barnaabaas” jechuun hiikni isaa “Ilma Jajjabinaa” jechuu dha) inni sanyii Leewwii fi lammii Qophiros taʼes
lafa qaba ture; inni lafa isaa kana gurguree qarshii isaa fidee ergamootatti kenne.
Jeequmsi sun erga qabbanaaʼee booda, Phaawulos namoota erguudhaan barattoota waamsisee, erga isaan jajjabeessee fi “nagaatti” isaaniin jedhee booda gara Maqedooniyaatti qajeele.
Bakka kanatti iddoo tokko tokko dhaqee obboloota achi jiraniif haasaa nama jajjabeessu hedduu erga isaaniif kennee booda gara Giriikii dhufe.
Iddoo kanas jiʼa sadiif ture; haa taʼu malee, yommuu dooniidhaan gara Sooriyaa dhaquuf kaʼetti Yihudoonni isa ajjeesuuf waan mariʼataniif yaada isaa jijjiiree karaa Maqedooniyaa deebiʼe.
Namoonni isaa wajjin deeman sunis, Sophaaxiros ilma Phiiros nama Beeriyaa, Arisxaarkosii fi Sekondos warra Tasalonqee, Gaayos nama Darbee, Ximotewos, akkasumas Tikiqoosii fi Xirofimoos warra koonyaa Eeshiyaatii dhufan turan.
Namoonni kun nu dura darbanii Xiroʼaasitti nu eegan;
nuti garuu Ayyaana Maxinoo booda dooniidhaan Filiphisiyusii kaanee guyyaa shan keessatti Xiroʼaas bakka isaan jiran geenye; guyyaa torbaafis achi turre.
Guyyaa jalqaba torbaniitti nyaataaf walitti qabamnee utuu jirruu, Phaawulos borumtaa isaa achii waan deemuuf, haasaa isaaniif kennuu jalqabe; haasaa isaas hanga halkan walakkaatti dheeresse.
Kanaaf, kutaa fooqii irraa isa nuti keessatti walitti qabamne keessa ibsaa baayʼeetu jira ture.
Yeroo kanatti dargaggeessi Awuxikos jedhamu tokko foddaa irra taaʼee muga ture; yommuu Phaawulos dubbii isaa itti fufu hirribni cimaan waan isa qabateef fooqii sadaffaa irraa kufe; yommuu ol isa qabanis duʼee ture.
Phaawulos garuu fooqicha irraa gad buʼee isa irratti kufee isa hammatee, “Inni fayyaa waan taʼeef, wacuu keessan dhiisaa” jedhe.
Achiis fooqichatti ol baʼee nyaata fudhatee nyaachuu jalqabe. Hanga bariʼuttis dubbachuu isaa erga itti fufee booda, isaan irraa adda baʼee deeme.
Kanaaf, isaan mucicha fayyaa isaa achii fudhatanii deeman; guddaas ni gammadan.
Phaawulos achi akka dhaqnu erga nu ajajee booda, ofii isaa miillaan achi dhaquu waan barbaadeef, isa dursinee dooniidhaan gara Asoos bakka doonii isa yaabbachiisuu barbaadne sana dhaqne.
Kanaaf, Asoositti yommuu inni nu bira gaʼu, isa fudhannee dooniidhaan gara Mexileenee dhaqne.
Guyyaa itti aanutti achii kaanee bakka Kiiyos jedhamu geenye; borumtaa isaas bakka Saamos jedhamu geenye; guyyaa itti aanutti immoo Milexos geenye.
Phaawulos yoo dandaʼame guyyaa Ayyaana Phenxeqosxeetti Yerusaalem gaʼuuf waan ariifateef, koonyaa Eeshiyaa keessatti yeroo akka hin balleessineef dooniidhaan Efesoon bira darbee deemuuf murteesse.
Haa taʼu malee, Milexos keessa taaʼee Efesoonitti ergaa ergee jaarsolii gumii waamsise.
Yommuu isaan gara isaa dhufanis akkana isaaniin jedhe: “Guyyaan jalqaba gara koonyaa Eeshiyaatti dhufee kaasee isin gidduutti akkamitti akkan jiraadhe akka gaariitti beektu;
sababii daba Yihudootaatiin rakkinni hedduun ana irra gaʼus, gad of qabuu hundumaa fi imimmaaniin Gooftaa tajaajilaan ture;
bakka namoonni itti walgaʼanii fi manaa gara manaatti wanta isin fayyadu isinitti himuus taʼe isin barsiisuu irraa duubatti hin jenne.
Kanaa mannaa, Yihudoonnis taʼan Giriikonni yaada geddaratanii Waaqayyotti akka deebiʼanii fi Gooftaa Yesuusitti akka amanan guutummaatti isaaniif dhugaa baʼeera.
Kunoo, ani amma wanta achitti ana irra gaʼu beekuu baadhus, hafuura qulqulluutiin dirqisiifamee gara Yerusaalem dhaqaan jira;
haa taʼu malee, akkan hidhamuu fi rakkinni akka na irra gaʼu magaalaa ani dhaqu hundumaa keessatti hafuurri qulqulluun irra deddeebiʼee na akeekkachiisa.
Taʼus, fiigicha koo yoon xumuree fi misiraachoo gaarummaa Waaqayyoo isa guddaa guutummaatti dhugaa baʼuuf tajaajila ani Gooftaa Yesuus irraa fudhadhe yoon raawwadhe, lubbuu koo akka waan faayidaa anaaf qabuutti hin ilaalu.
“Egaa amma, namoota ani Mootummicha isiniif lallabe keessaa tokkoon keessan iyyuu lammata fuula koo akka hin argine ani beeka.
Kanaaf, ani dhiiga nama hundumaa irraa qulqulluu taʼuu koo guyyaa kanatti akka dhugaa anaaf baatan isin waameera;
sababiin isaas, ani kaayyoo Waaqayyoo hunda isinitti himuu irraa duubatti hin jenne.
Ofii keessaniifis taʼe gumii Waaqayyo dhiiga Ilma isaatiin bite sana tiksee taatanii akka eegdaniif, tuuta hoolotaa hafuurri qulqulluun ilaaltota ol aanaa godhee irratti isin muude hundaaf xiyyeeffannaa kennaa.
Ani ergan deemee booda, yeeyyiin hamoota taʼan isin gidduu akka seenanii fi tuuticha gara laafinaan akka hin qabne ani beeka;
isinuma gidduudhaa illee namoonni barattoota ofitti fudhachuuf dhugaa micciiran ni kaʼu.
“Kanaaf, dammaqaa eegaa, akkasumas waggaa sadiif halkanii fi guyyaa tokkoon tokkoon keessan imimmaaniin gorsuu irraa matumaa duubatti jedhee akkan hin beekne yaadadhaa.
Ammas Waaqayyotti, akkasumas eegumsa gaarummaa isaa isa guddaa isin ijaaruu dandaʼuu fi qulqulloota hunda gidduutti dhaala isiniif kennu sanatti imaanaadhaan isin nan kenna.
Ani meetii yookiin warqii yookiin uffata nama tokkoo illee hin hawwine.
Wanta anaafis taʼe warra anaa wajjin jiraniif barbaachisu dhiheessuuf akkan hojjedhe isinumti iyyuu beektu.
Ani akka kanaan jabaadhee hojjechuudhaan, warra dadhaban akka gargaartanii fi wanta Gooftaa Yesuus, ‘Fudhachuu irra kennuutu caalaatti nama gammachiisa’ jedhee dubbate sana akka yaadattan karaa hundumaan isinitti argisiiseera.”
Erga wantoota kana dubbatee booda, hunda isaanii wajjin jilbeenfatee kadhate.
Hundi isaaniis akka malee booʼan; Phaawulosiinis hammatanii dhudhungatan;
sababiin isaas keessumaa wanti inni lammata fuula isaa akka hin argine dubbate sun baayʼee isaan gaddisiisee ture. Achiis hanga doonii sanaatti isa geggeessan.
Yeroo sana Heroodis mootichi miseensota gumii tokko tokko irratti ariʼatama geessisuu jalqabe.
Inni, Yaaqoob obboleessa Yohaannis goraadeedhaan ajjeese.
Kana gochuun isaa Yihudoota akka gammachiise yommuu argu, Pheexirosiinis ni qabsiise. (Kunis kan taʼe yeroo Ayyaanni Maxinoo kabajamutti ture.)
Isa qabee mana hidhaatti erga isa galchee booda, Ayyaana Faasikaa booda namoota duratti isa dhiheessuu waan barbaadeef, loltoota dabaree afuriin isa eeganitti isa kenne; tokkoon tokkoon dabaree kanaas loltoota afur afur qaba ture.
Kanaan kan kaʼes, Pheexiros mana hidhaa keessa akka turu godhame; gumiin garuu cimsee Waaqayyoon isaaf kadhata ture.
Halkan Heroodis Pheexirosiin uummata duratti dhiheessuu barbaade sana dura turetti, Pheexiros funcaa lamaan hidhamee loltoota lama gidduu rafa ture; eegdonnis balbala dura dhaabatanii mana hidhaa sana eegaa turan.
Haa taʼu malee, yeroo kanatti maleekaan Yihowaa tokko dhufee achi dhaabate; ifnis mana hidhaa sana keessatti ni ife. Maleekaan sunis cinaacha Pheexiros tuttuqee isa dammaqsee, “Dafii kaʼi!” jedhe. Funcaawwan sunis harka isaa irraa harcaʼan.
Maleekaan sunis, “Uffadhu, kophee kees kaaʼadhu” jedheen. Innis akkuma jedhame godhe. Dhuma irrattis, “Uffata kee isa irraa uffadhuutii ana duukaa buʼi” jedheen.
Innis gad baʼee isa duukaa buʼe; haa taʼu malee, wanti maleekaan sun godhu dhugaa taʼuu isaa hin beekne. Kanaa mannaa, mulʼata argaa waan jiru isatti fakkaatee ture.
Isaanis waardiyyaa isa jalqabaa fi isa lammaffaa bira erga darbanii booda, karra sibiilaa isa gara magaalattiitti galchu bira gaʼan; karri sunis ofuma isaatiin isaaniif baname. Erga gad baʼanii booda, karaa tokko irra deeman; maleekaan sunis battaluma sanatti isa irraa adda baʼe.
Pheexirosis wanta taʼaa jiru hubatee, “Yihowaan maleekaa isaa ergee harka Heroodisii fi wanta Yihudoonni akka na irra gaʼu yaadan hunda irraa na oolchuu isaa amma dhuguma beekeera” jedhe.
Erga kana hubatee boodas, gara mana Maariyaam haadha Yohaannis isa Maarqos jedhamuu dhaqe; achitti barattoonni hedduun walitti qabamanii kadhachaa turan.
Pheexiros yommuu balbala karrichaa rurrukutu, tajaajiltuun Roodaa jedhamtu balbala banuuf dhufte.
Ishiinis sagalee Pheexiros taʼuu isaa beektee baayʼee waan gammaddeef, karricha banuu dhiistee fiigdee gara keessaatti seentee Pheexiros karricha dura dhaabachaa akka jiru isaanitti himte.
Isaanis, “Ni maraattee?” jedhaniin. Ishiin garuu kun dhugaa taʼuu isaa irra deddeebitee isaanitti himte. Isaanis, “Yoo taʼes, maleekaa isaa taʼa” jedhan.
Pheexiros garuu achuma dhaabatee balbalicha rurrukutuu isaa itti fufe. Yommuu balbalicha bananis isa arganii baayʼee dinqisiifatan.
Inni garuu akka callisan harka isaatiin mallattoo erga isaanitti argisiisee booda, Yihowaan akkamitti mana hidhaa keessaa akka isa baase tokko tokkoon isaanitti hime; achiis, “Wantoota kana Yaaqoobii fi obbolootatti himaa” jedhe. Sana booda gad baʼee iddoo kan biraa dhaqe.
Yommuu bariʼus, Pheexiros eessa akka dhaqe ilaalchisee loltoota gidduutti jeequmsi guddaan ni uumame.
Heroodis cimsee isa barbaadee yommuu isa dhabu, eegdota sana erga qoratee booda geeffamanii akka adabaman ajaje; achiis Yihudaadhaa gara Qisaariyaatti gad buʼee yeroo muraasaaf achi ture.
Heroodis namoota Xiiroosii fi Siidoonitti aaree ture. Kanaaf, biyyi isaanii nyaata kan argattu biyya mootichaa keessaa waan tureef, isaan yaada tokkoon gara isaa dhufan; achiis Bilaasxos isa mana mootichaa irratti itti gaafatamummaa qabu erga amansiisanii booda araara gaafatan.
Guyyaa qophiin addaa godhame tokkottis Heroodis uffata mootii uffatee, barcuma murtii irra taaʼee uummatichaaf haasaa kennuu jalqabe.
Namoonni walitti qabaman sunis, “Kun sagalee waaqaa ti malee, sagalee namaa miti!” jedhanii iyyuu jalqaban.
Heroodis Waaqayyoof ulfina waan hin kennineef battaluma sanatti maleekaan Yihowaa isa rukute; innis raammoodhaan nyaatamee duʼe.
Dubbiin Yihowaa garuu guddachaa fi babalʼachaa deeme.
Barnaabaasii fi Saaʼolis Yerusaalem keessatti hojii gargaarsaa guutummaatti erga xumuranii booda, Yohaannis isa Maarqos jedhamu of duukaa fudhatanii deebiʼan.
Kana booda Phaawulos Ateenaadhaa baʼee gara Qorontos deeme.
Achittis Yihudii Aqiilaa jedhamuu fi Phoonxositti dhalate tokko argate; Qalaawudewos Yihudoonni hundi Roomaadhaa akka baʼan waan ajajeef, Aqiilaa fi haati manaa isaa Phirisqillaan dhiheenya Xaaliyaaniidhaa kan dhufan turan. Kanaaf, Phaawulos gara isaanii dhaqe;
hojiin isaanii tokko waan tureef, mana isaanii taaʼee isaanii wajjin hojjeta ture; hojiin isaaniis dunkaana hodhuu ture.
Innis yeroo hundumaa guyyaa sanbataa mana sagadaa keessatti haasaa dhiheessee Yihudootaa fi Giriikota amansiisa ture.
Haa taʼu malee, Siilaasii fi Ximotewos yommuu Maqedooniyaatti gad buʼan, Phaawulos guutummaatti dubbicha lallabuudhaan qabame; Yesuus inni Kiristoos taʼuu isaa ragaa baʼuudhaanis Yihudoota amansiisa ture.
Yommuu isaan isa mormuu fi isa arrabsuu isaanii itti fufan garuu uffata isaa hurgufee, “Dhiigni keessan mataa keessan irra haa taʼu. Ani dhiiga nama hundumaa irraa qulqulluu dha. Ammaa jalqabee gara namoota saba Waaqayyoo hin taanetti nan deema” isaaniin jedhe.
Kanaaf, achii kaʼee gara mana Tiitoo Yoosxos isa Waaqayyoon waaqeffatuu fi manni isaa mana sagadaatti aanee jiru dhaqe.
Qirisphoos inni geggeessaa mana sagadaa sun garuu namoota mana isaa keessa jiran hunda wajjin Gooftaatti amane. Namoonni Qorontos warri ergaa sana dhagaʼan hedduunis amanuu fi cuuphamuu jalqaban.
Gooftaanis halkan mulʼataan Phaawulosiin akkana jedhe: “Hin sodaatin; dubbachuu kee itti fufi malee calluma hin jedhin;
ani sii wajjin waanan jiruuf, namni tokko illee si rukutee si hin miidhu; sababiin isaas ani magaalaa kana keessaa namoota hedduu qaba.”
Kanaaf, isaan gidduutti dubbii Waaqayyoo barsiisaa waggaa tokkoo fi jiʼa jaʼaaf achi ture.
Yeroo Gaaliyoos bulchaa koonyaa Akaayiyaa turetti Yihudoonni tokko taʼanii Phaawulos irratti kaʼanii barcuma murtii duratti isa dhiheessanii,
“Namichi kun karaa seericha irraa faallaa taʼeen Waaqayyoon akka waaqeffatan namoota amansiisaa jira” jedhan.
Yommuu Phaawulos dubbachuuf jedhu garuu, Gaaliyoos Yihudootaan akkana jedhe: “Yaa Yihudootaa, utuu balleessaa yookiin yakka cimaatu raawwatame taʼee, obsaan isin dhaggeeffachuun koo sirrii ture.
Haa taʼu malee, falmiin keessan waaʼee dubbii, waaʼee maqaawwanii fi waaʼee seera keessanii erga taʼee isinumti fixadhaa. Ani wantoota kana irratti abbaa murtii taʼuu hin barbaadu.”
Achiis barcuma murtii duraa gad isaan baase.
Kanaaf, hundi isaanii Sostenees isa geggeessaa mana sagadaa taʼe sana qabanii barcuma murtii sana duratti reebuu jalqaban. Gaaliyoos garuu matumaa wantoota akkasii keessa hin seenu ture.
Haa taʼu malee, Phaawulos guyyoota hedduu erga achi turee booda, obbolootatti nagaa dhaamee Phirisqillaa fi Aqiilaa wajjin dooniidhaan gara Sooriyaa dhaqe. Wareega waan qabuufis Kinkiriʼaa keessatti rifeensa mataa isaa gabaabsee murate.
Yommuu Efesoon gaʼanis isaaniin achitti dhiise; ofii isaa garuu gara mana sagadaa seenee Yihudootaa wajjin mariʼata ture.
Isaan akka inni achi turu irra deddeebiʼanii kan isa gaafatan taʼus inni garuu tole hin jenne;
kanaa mannaa, “nagaatti” erga isaaniin jedhee booda, “Fedhii Yihowaa yoo taʼe, deebiʼee gara keessan nan dhufa” isaaniin jedhe. Achiis dooniidhaan Efesoonii kaʼee,
gara Qisaariyaatti gad buʼe. Ol baʼees gumicha erga nagaa gaafatee booda, gara Anxokiyaatti gad buʼe.
Yeroo muraasa erga achi turee booda, achii kaʼee barattoota hunda jajjabeessaa biyya Galaatiyaa fi Firgiyaa keessa naannaʼe.
Yeroo kanatti Yihudiin Apholos jedhamuu fi Iskindiriyaatti dhalate tokko gara Efesoon dhufe; inni nama baʼeessa godhee dubbachuu dandaʼuu fi Kitaabota Qulqulluu akka gaariitti beeku ture.
Namichi kun daandii Yihowaa kan baratee fi hafuuraan kan gubatu ture; inni waaʼee Yesuus sirriitti kan dubbatuu fi kan barsiisu taʼus, waaʼee cuuphaa Yohaannis qofa beeka ture.
Inni mana sagadaa keessatti ija jabinaan dubbachuu jalqabe; Phirisqillaa fi Aqiilaan yommuu isa dhagaʼan ofitti isa fudhatanii caalaatti daandii Waaqayyoo sirriitti isaaf ibsan.
Kana malees, inni Akaayiyaatti ceʼuu waan barbaadeef, barattoonni achi jiran gaarummaadhaan akka isa simatan obboloonni xalayaa isaaf barreessan. Kanaaf, inni yommuu achi gaʼu warra gaarummaa Waaqayyoo isa guddaatiin amantoota taʼaniif gargaarsa guddaa godhe;
sababiin isaas inni falmii cimaa gochuudhaan, Yesuus inni Kiristoos taʼuu isaa Kitaabota Qulqulluu keessaa isaanitti argisiisee Yihudoonni dogoggoruu isaanii ifatti isaan amansiisa ture.
Phaawulos gara yaaʼii Saanhedriin hubatee ilaalee, “Yaa obboloota ko, ani hanga guyyaa harʼaatti qalbii qulqulluudhaan mudaa tokko malee Waaqayyo duratti deddeebiʼeera” jedhe.
Yeroo kanatti Hanaaniyaan inni luba ol aanaa taʼe, warri isa cinaa dhaabatan afaan isaa akka rukutan ajaje.
Achiis Phaawulos, “Ati girgiddaa nooraa dibame nana, Waaqayyo si rukutuuf jedha. Ati akka Seerichi jedhutti natti murteessuuf teessee utuu jirtuu, akka ani rukutamu ajajuudhaan Seericha cabsitaa?” jedhe.
Yeroo kanatti warri achi dhaabatan, “Luba ol aanaa Waaqayyoo arrabsitaa?” jedhan.
Phaawulosis, “Yaa obbolootaa inni luba ol aanaa taʼuu isaa ani hin beekne. Sababiin isaas, ‘Bulchaa uummata keetti wanta hamaa hin dubbatin’ jedhamee barreeffameera” jedhe.
Phaawulos isaan keessaa walakkaan Saduuqota, walakkaan immoo Fariisota taʼuu isaanii hubatee yaaʼii Saanhedriin keessatti sagalee isaa ol fuudhee, “Yaa obbolootaa, ani Fariisicha ilma Fariisichaa ti. Ani amma murtiitti dhihaachaa kanan jiru, warri duʼan akka duʼaa kaʼan waanan amanuufi” jedhe.
Phaawulos kana waan jedheef, Fariisotaa fi Saduuqota gidduutti wal dhabiinsi ni uumame; gumichis bakka lamatti hirame.
Sababiin isaas Saduuqonni duʼaa kaʼuun, maleekaan, akkasumas uumamni hafuuraa hin jiru kan jedhan siʼa taʼu, Fariisonni garuu kana hundatti ni amanu turan.
Kanaaf, jeequmsi guddaan ni uumame; barsiisota seeraa garee Fariisotaa taʼan keessaa tokko tokko kaʼanii akkana jedhanii cimsanii falmuu jalqaban: “Nuti nama kana irratti balleessaa tokko illee hin arganne; uumamni hafuuraa yookiin maleekaan tokko yoo isatti dubbateera taʼe garuu . . . . ”
Jeequmsi sun ittuma dabalaa yommuu deemu, ajajaan kumaa sun isaan Phaawulosiin akka hin ciccirre waan sodaateef, loltoonni gad buʼanii isaan gidduudhaa butanii gara mooraa loltootaatti akka isa fidan ajaje.
Haa taʼu malee, guyyuma sana galgala Gooftaan isa cinaa dhaabatee, “Hin sodaatin! Akkuma Yerusaalem keessatti guutummaatti waaʼee koo dhugaa baate, Roomaattis waaʼee koo dhugaa anaaf baʼuu qabda” jedhe.
Yommuu bariʼu Yihudoonni isa irratti daba qopheessanii hanga Phaawulosiin ajjeesanitti homaa akka hin nyaannee fi akka hin dhugne waliif kakatan.
Daba kana raawwachuuf kan waliif kakatanis namoota 40 ol turan.
Namoonni kunis gara dura buutota lubootaa fi maanguddootaa dhaqanii akkana jedhan: “Nuti hanga Phaawulosiin ajjeesnutti homaa akka hin nyaannee fi akka hin dhugne cimsinee waliif kakanneerra.
Kanaaf, isin warra yaaʼii Saanhedriin wajjin dhimma Phaawulos caalaatti qorachuu waan barbaaddan fakkeessaatii, gara keessanitti akka gad isa fidu ajajaa kumaa sanatti himaa. Nutis inni as gaʼuu isaa dura isa ajjeesuuf qophoofnee eegganna.”
Haa taʼu malee, ilmi obboleettii Phaawulos mala isaan riphanii isa eeggachuuf qopheessan dhagaʼee gara mooraa loltootaatti seenee dhimma kana Phaawulositti hime.
Phaawulosis ajajjoota dhibbaa keessaa tokko ofitti waamee, “Dargaggeessi kun wanta isatti himu tokko waan qabuuf gara ajajaa kumaatti isa geessi” jedhe.
Kanaaf, innis isa fudhatee gara ajajaa kumaa sanatti isa geessee, “Phaawulos inni hidhamee jiru na waamee dargaggeessi kun wanta sitti himu waan qabuuf akkan gara keetti isa fidu na gaafate” jedhe.
Ajajaan kumaa sunis harka isaa qabee kophaatti erga isa baasee booda, “Maal natti himta?” jedhee isa gaafate.
Innis akkana jedhe: “Yihudoonni waaʼee dhimma isaa caalaatti balʼinaan beekuu kan barbaadan fakkaatanii, Phaawulosiin bor gara yaaʼii Saanhedriinitti gad akka isa fiddu si gaafachuuf walii galaniiru.
Haa taʼu malee, namoonni 40 ol taʼan hanga isa ajjeesanitti waan tokko illee akka hin nyaannee fi akka hin dhugne waliif kakatanii riphanii isa eeggachaa waan jiraniif wanta isaan si gaafatan tole hin jedhin; amma isaan qophaaʼanii heyyama kee eeggachaa jiru.”
Kanaaf ajajaan kumaa sun, “Wanta natti himte kana eenyutti illee hin himin” jedhee erga isa ajajee booda dargaggeessicha geggeesse.
Achiis ajajjoota dhibbaa keessaa lamaan isaanii ofitti waamee akkana jedhe: “Galgala saʼaatii sadiitti loltoota gara Qiisaariyaa dhaqan 200, abbootii fardaa 70 fi namoota eeboo qabatan 200 qopheessaa.
Kana malees, fardeen Phaawulos ittiin adeemu qopheessaatii nagaadhaan Feeliksi bulchaa biyyaa sanatti geessaa.”
Xalayaa akkana jedhus ni barreesse:
“Qalaawudewos Liisiyaas irraa kabajamaa Feeliksi Bulchaa Biyyaatiif: Nagaan koo si haa gaʼu!
Yihudoonni namicha kana qabanii yommuu ajjeesuuf jedhanitti, inni lammii biyya Roomaa taʼuu isaa waanan beekeef ani loltoota koo wajjin dafee dhaqeen isa oolche.
Anis wanta isaan ittiin isa himatan beekuu waanan barbaadeef gara gumii isaaniittan gad isa buuse.
Wanti inni ittiin himatame waaʼee dhimma Seera isaanii taʼuu isaa hubadheera; taʼus, himata duʼaaf yookiin hidhaadhaaf isa geessisu tokko illee hin arganne.
Haa taʼu malee, nama kana ajjeesuuf akka isa irratti mariʼatan waan natti himameef, namoonni isa himatan si duratti dhihaatanii akka falmatan isaan ajajee dafee gara keetti isa ergeera.”
Kanaaf, loltoonni kun akkuma ajajamanitti Phaawulosiin fudhatanii halkaniin gara Antiiphaaxriisitti isa geessan.
Guyyaa itti aanutti abbootiin fardaa sun Phaawulosii wajjin akka deeman godhanii, isaan garuu gara mooraa loltootaatti deebiʼan.
Abbootiin fardaa sunis gara Qiisaariyaatti seenanii xalayaa sana bulchaa biyyaa sanatti kennan; Phaawulosiinis isa duratti dhiheessan.
Innis xalayicha dubbisee Phaawulos koonyaa kam keessaa akka dhufe erga isa gaafatee booda, nama Kiilqiyaatii dhufe taʼuu isaa hubate.
Achiis, “Yommuu warri si himatan dhufan immoo, dhimma kee akka gaariitti siif nan ilaala” jedhe. Sana booda mana mootummaa Heroodis keessatti akka eegamu ajaje.
Bara sanatti yommuu lakkoofsi barattootaa dabalaa deemu, Yihudoonni afaan Giriikii dubbatan, dubartoonni isaanii warri abbootiin manaa irraa duʼan nyaata guyyaa guyyaadhaan hiramu irratti waan dagatamaniif, Yihudoota afaan Ibrootaa dubbatan irratti gungumuu jalqaban.
Kanaaf, warri Kudha Lamaan barattoota hunda walitti qabanii akkana jedhan: “Maaddii irratti nyaata hiruuf jennee, dubbii Waaqayyoo dhiisuun keenya sirrii miti.
Kanaaf yaa obbolootaa, nuti dhimma barbaachisaa taʼe kana irratti akka isaan muudnuuf, namoota maqaa gaarii qaban, kan hafuura qulqulluu fi ogummaadhaan guutaman torba isin gidduudhaa filadhaa;
nuti garuu guutummaatti kadhannaa fi dubbii Waaqayyoo barsiisuu irratti xiyyeeffanna.”
Wanti isaan jedhan kunis hunda isaanii gammachiise; kanaaf Isxifaanos isa amantii fi hafuura qulqulluudhaan guutame, akkasumas Filiphosiin, Phirokorosiin, Niqaanooriin, Ximooniin, Phaarmeenaasii fi Niqolaawos nama Anxokiyaa isa amantii Yihudii fudhate filatan.
Namoota kanas gara ergamootaatti fidan; ergamoonnis erga kadhatanii booda, harka isaanii isaan irra kaaʼan.
Kanaan kan kaʼes, dubbiin Waaqayyoo babalʼachuu isaa itti fufe, lakkoofsi barattootaas Yerusaalemitti baayʼee dabalaa deeme; luboonni hedduunis amantoota taʼan.
Yeroo kanatti Isxifaanos surraa fi humna Waaqayyootiin guutamee namoota sana gidduutti dinqiiwwanii fi mallattoowwan guguddaa hojjeta ture.
Haa taʼu malee, warri garee Mana Sagadaa Namoota Bilisoomanii jedhamu irraa dhufan tokko tokko, namoota Qareenaa, Iskindiriyaa, Kiilqiyaa fi Eeshiyaadhaa dhufan tokko tokkoo wajjin taʼuudhaan Isxifaanosiin falmuu jalqaban.
Taʼus, isaan ogummaa fi hafuura inni ittiin dubbatu mormuu hin dandeenye.
Kanaaf, namoota “Nuti yommuu inni Musee fi Waaqayyo irratti dubbii arrabsoo dubbatu dhageenyeerra” jedhan dhoksaadhaan qopheessan.
Achiis namoota, maanguddootaa fi barsiisota seeraa kakaasuudhaan, tasa itti dhufanii humnaan isa qabanii gara yaaʼii Saanhedriinitti isa geessan.
Namoota sobaan akkana jedhanii isa irratti ragaa baʼanis ni dhiheessan: “Namichi kun wanta iddoo qulqulluu kanaa fi Seericha mormu dubbachuu isaa hin dhiisu.
Fakkeenyaaf nuti, yommuu inni, Yesuus namni Naazireet iddoo kana akka diiguu fi aadaawwan Museen nutti dabarse akka jijjiiru dubbatu isa dhageenyeerra.”
Namoonni yaaʼii Saanhedriin keessa taaʼan hundi yommuu hubatanii isa ilaalan, fuulli isaa akka fuula maleekaa taʼee argan.
Saaʼolis ajjeefamuu Isxifaanos irratti isaanii wajjin walii galee ture. Guyyaa sanatti gumii Yerusaalem keessa jiru irratti ariʼatamni guddaan ni kaʼe; kanaaf, ergamoota irraa kan hafe warri kaan hundi guutummaa Yihudaa fi Samaariyaa keessa bittinnaaʼan.
Haa taʼu malee, namoonni Waaqayyoof bulan Isxifaanosiin geessanii awwaalan; booʼicha guddaas isaaf booʼan.
Saaʼol garuu gumicha balleessuuf yaalii gochuu jalqabe. Mana tokkoo gara mana isa kan biraa dhaqee dhiirotas taʼan dubartoota harkisee baasuudhaan mana hidhaatti isaan galcha ture.
Warri bittinnaaʼan sun garuu, guutummaa biyyichaa keessa naannaʼanii dubbii Waaqayyoo lallaban.
Yeroo kanatti Filiphoos gara magaalaa Samaariyaatti gad buʼee Kiristoosiin isaaniif lallabuu jalqabe.
Namoonni hedduun sunis wanta Filiphoos dubbate yommuu dhagaʼanii fi mallattoowwan inni hojjete yommuu argan, hundi isaanii wanta inni dubbatuuf xiyyeeffannaa kennan.
Namoonni hedduun hafuurota xuraaʼoodhaan qabamanii turan; hafuuronni kunis sagalee guddaadhaan iyyanii isaan keessaa baʼu turan. Kana malees, namoonni lamshaaʼanii fi naafatan hedduun ni fayyu turan.
Kanaan kan kaʼes, namoonni magaalaa sanaa guddaa gammadan.
Yeroo kanatti magaalaa sana keessa namni ‘Ani nama guddaa dha’ ofiin jedhuu fi Simoon jedhamu tokko jira ture; inni kanaan dura gargaarsa jinniitiin wantoota tokko tokko hojjetee namoota Samaariyaa ajaaʼibsiisa ture.
Isa xinnaadhaa jalqabee hamma isa guddaatti hundi isaanii, “Namichi kun Humna Waaqayyoo isa Guddaa jedhamu sana dha” jedhanii isa kabaju turan.
Kanaaf, inni wanta gargaarsa jinniitiin hojjetu kanaan yeroo dheeraadhaaf isaan ajaaʼibsiisaa waan tureef isa kabaju turan.
Haa taʼu malee, Filiphoos misiraachoo Mootummaa Waaqayyoo fi maqaa Yesuus Kiristoos yommuu isaaniif labsu dhiironnis taʼan dubartoonni wanta inni jedhu amananii cuuphaman.
Simoon mataan isaa iyyuu duuka buutuu Yesuus taʼe; erga cuuphamee boodas Filiphoos biraa hin hafne; mallattoowwanii fi dinqiiwwan guguddaa hojjetaman arguudhaanis ni dinqisiifata ture.
Ergamoonni Yerusaalem keessa jiranis warri Samaariyaa dubbii Waaqayyoo fudhachuu isaanii yommuu dhagaʼan Pheexirosii fi Yohaannisiin isaaniif ergan;
Pheexirosii fi Yohaannisis gad buʼanii hafuura qulqulluu akka argatan isaaniif kadhatan.
Sababiin isaas isaan maqaa Gooftaa Yesuusiin qofa cuuphaman malee, amma iyyuu hafuurri qulqulluun isaan keessaa tokko irratti illee hin buune ture.
Achiis Pheexirosii fi Yohaannis yommuu harka isaanii isaan irra kaaʼan, namoonni sun hafuura qulqulluu fudhatan.
Simoon namni ergamoonni harka isaanii isa irra kaaʼan hundi hafuura qulqulluu akka fudhatu yommuu argu, qarshii isaaniif kennuuf waadaa galuudhaan,
“Namni ani harka koo irra kaaʼu hundi hafuura qulqulluu akka fudhatuuf, anaafis aangoo kana naa kennaa” jedhe.
Pheexiros garuu akkana jedheen: “Kennaa Waaqayyo tola kennu qarshiidhaan argachuu akka dandeessu waan yaaddeef, meetiin kee sii wajjin haa badu!
Garaan kee Waaqayyo duratti qajeelaa waan hin taaneef, ati tajaajila kana irratti qoodas taʼe carraa hin qabdu.
Kanaaf, hammina kee kana irraa yaada geddaradhu; akkasumas cimsii Yihowaa kadhadhu; tarii yaada kee isa hamaa kanaaf dhiifama ni argatta taʼa.
Summii hadhaaʼaa fi garbicha jalʼinaa taʼuu kee ani argeera.”
Simoonis deebisee, “Wanta isin jettan keessaa tokko illee akka ana irra hin geenyeef maaloo Yihowaatti naa wawwaadhaa” isaaniin jedhe.
Kanaaf, guutummaatti erga dhugaa baʼanii fi dubbii Yihowaa erga dubbatanii booda, gandeen Samaariyaa hedduu keessatti misiraachicha lallabaa gara Yerusaalemitti deebiʼan.
Haa taʼu malee maleekaan Yihowaa Filiphoosiin, “Kaʼiitii, kallattii kibbaatiin gara daandii Yerusaalem irraa Gaazaatti gad buʼu sanaa dhaqi” jedhe. (Daandiin kun lafa onaa keessa kan jiru dha.)
Innis kaʼee yommuu dhaqu, nama Itoophiyaa xuʼaashii taʼe tokko arge; namichi kunis qondaala Hindakee mootuu Itoophiyaa kan taʼee fi qabeenya ishii hunda irratti kan ajaju ture. Innis waaqeffachuudhaaf gara Yerusaalem dhaqee ture;
yommuu achii deebiʼus, gaarii fardaa isaa irra taaʼee sagalee isaa ol fuudhee kitaaba Isaayyaas raajichaa dubbisa ture.
Kanaaf, hafuurri qulqulluun Filiphoosiin, “Dhaqii, gaarii fardaa kanatti dhihaadhu” jedheen.
Filiphoosis gaarii fardaa sana cinaa fiigee yommuu inni sagalee isaa ol fuudhee kitaaba raajii Isaayyaas dubbisu dhagaʼee, “Dhuguma wanta dubbisaa jirtu ni hubattaa?” jedheen.
Innis, “Namni na barsiisu utuu hin jiraatin akkamittan hubachuu dandaʼa?” jedhe. Kanaaf, Filiphoos gaarii sana yaabbatee isaa wajjin akka taaʼu isa kadhate.
Kutaan Kitaaba Qulqulluu inni dubbisaa ture sun akkana kan jedhu ture: “Inni akka hoolaatti qalamuudhaaf geeffame; akka ilmoon hoolaa nama rifeensa irraa murmuru duratti calluma jedhu, innis akkasuma afaan isaa hin bananne.
Yeroo salphinni isa irra gaʼetti, haqni jalaa fudhatame. Eenyutu hidda dhalootaa isaa balʼinaan dubbachuu dandaʼa? Sababiin isaas jireenyi isaa lafa irraa balleeffameera.”
Xuʼaashiin sunis Filiphoosiin, “Maaloo natti himi, raajichi kana kan dubbate waaʼee eenyuu ti? Waaʼee ofii isaa moo, waaʼee nama kan biraa ti?” jedhe.
Filiphoosis dubbachuu eegale; kutaa kitaaba kanaa irraa jalqabee misiraachoo waaʼee Yesuus ibsu isatti hime.
Karaa irra utuu waliin deemaa jiraniis bishaan tokko bira gaʼan; xuʼaashiin sunis, “Kunoo, bishaan as jira, akkan hin cuuphamne wanti na dhowwu maali dha?” jedhe.
Innis gaariin fardaa sun akka dhaabatu ajaje; Filiphoosii fi xuʼaashiin sunis bishaanicha keessa seenan; Filiphoosis isa cuuphe.
Yommuu bishaan keessaa baʼanis hafuurri Yihowaa battaluma sanatti Filiphoosiin fuudhee deeme; sana booda xuʼaashichi isa hin argine; taʼus gammadaa karaa isaa irra buʼee deeme.
Filiphoos garuu Ashdooditti argame; achiis naannoo sana keessa deddeebiʼee hanga Qisaariyaa gaʼutti magaalota hunda keessatti misiraachoo lallabuu isaa itti fufe.
Kanaaf ani, ‘Waaqayyo saba isaa dhiiseeraa?’ jedheen gaafadha. Matumaa! Ani iyyuu nama Israaʼel, sanyii Abrahaam, gosa Biiniyaam keessaa kanan dhufe dha.
Waaqayyo saba isaa warra duraan dursee beeke hin dhiisne. Yommuu Eliyaas Waaqayyo duratti Israaʼeloota himatetti wanta taʼe ilaalchisee Kitaabni Qulqulluun maal akka jedhu hin beektanii?
“Yaa Yihowaa, isaan raajota kee ajjeesaniiru, iddoo aarsaa kee diiganiiru, anuma qofatu hafe, kunoo anaanis lubbuu koo balleessuu barbaadaa jiru.”
Haa taʼu malee, deebiin Waaqayyo isaaf kenne maal ture? “Ani namoota Baʼaaliin waaqeffachuuf hin jilbeenfanne 7,000 ofii kootiif hambifadheera.”
Kanaaf haaluma wal fakkaatuun yeroo ammaattis namoonni gaarummaa guddaadhaan filatamanii hafan jiru.
Filannaan kun gaarummaa guddaadhaan erga taʼee, hojiidhaan taʼuun isaa kana booda hafeera jechuu dha; utuu hojiidhaan taʼee gaarummaa guddaan gaarummaa guddaa taʼuun isaa ni hafa ture.
Egaa maal jechuu dandeenya ree? Israaʼeloonni wanta cimsanii barbaadan sana hin arganne; warri filataman garuu argataniiru. Warri kaan garuu miirri isaanii hadoodeera;
kunis akkuma, “Waaqayyo ija arguu hin dandeenyee fi gurra dhagaʼuu hin dandeenye isaaniif kennee hanga guyyaa harʼaatti hirriba hafuuraa cimaa isaanitti buuse” jedhamee barreeffametti dha.
Daawitis akkana jedheera: “Maaddiin isaanii kiyyoo, boolla, gufuu fi adaba isaanitti haa taʼu.
Arguu akka hin dandeenyeef iji isaanii haa dukkanaaʼu; dugdi isaaniis yeroo hundumaa haa goophatu.”
Kanaaf ani, ‘Isaan kan gufatan, guutummaatti kufanii akka hafaniifii?’ jedhee nan gaafadha. Matumaa! Isaan Seericha waan cabsaniif namoonni saba Waaqayyoo hin taane fayyina argatan; kunis kan taʼe Israaʼeloonni Waaqayyoon akka yaadatan kakaasuufi.
Egaa seera cabsuun isaanii addunyaadhaaf eebba erga fidee fi hirʼachuun isaanii sabootaaf eebba erga argamsiisee, lakkoofsi isaanii guutuun isaa immoo hangam eebba guddaa fida ree?
Amma isin warra saba Waaqayyoo hin taanetti nan dubbadha. Ani namoota saba Waaqayyoo hin taaneef ergamaa waanan taʼeef tajaajila koo nan kabaja;
kana kanan godhus, sabni koo akka hinaafan kakaasee isaan keessaa tokko tokko akka fayyan gochuufi.
Gatamuun isaanii addunyaadhaaf araara erga argamsiisee, fudhatama argachuun isaanii caalaatti duʼa irraa gara jireenyaatti hin fiduu ree?
Kana malees, gar tokkoon bukoo inni jalqaba kennaa taʼee dhihaatu qulqulluu yoo taʼe, guutummaan bukichaa qulqulluu taʼa; akkasumas, hiddi isaa qulqulluu taanaan dameewwan isaas qulqulluu dha.
Haa taʼu malee, dameewwan tokko tokko yoo caccabanii fi ati immoo utuma ejersa bosonaa taatee jirtuu isaan gidduutti yoo maxxanfamtee fi eebba hidda ejersichaa irraa argamu irraa yoo hirmaatte,
dameewwan sana irratti of hin jajin. Yoo isaan irratti of jajje garuu, hidda sanatu si baata malee ati hidda sana akka hin baanne yaadadhu.
Ati garuu, “Dameewwan kan caccaban ani iddoo isaaniitti akkan maxxanfamuufi” jetta taʼa.
Kun dhugaa dha! Isaan amantii waan hin qabneef caccabaniiru, ati garuu amantiidhaan dhaabatteetta. Kanaaf, sodaadhu malee of hin tuulin.
Waaqayyo warra dameewwan uumamaa taʼaniif erga hin hillee siifis hin hilu.
Kanaaf, gaarummaa fi adaba Waaqayyoo yaadi. Waaqayyo warra kufan ni adaba; ati garuu gaarummaa isaa keessa yoo jiraatte, gaarummaa isaa sitti argisiisa; taʼuu baannaan atis muramtee gatamta.
Isaanis amantii dhabuu isaanii itti fufuu yoo dhiisan, Waaqayyo deebise iddootti maxxansuu waan dandaʼuuf, isaan deebiʼanii itti maxxanfamu.
Ati isa uumamaan muka ejersaa bosonaa taʼe irraa muramtee, karaa uumamaan ala taʼeen muka ejersaa qeʼeetti erga maxxanfamtee, warri dameewwan uumamaa taʼan kunoo deebiʼanii muka ejersaa isaaniitti hin maxxanfamanii ree?
Yaa obbolootaa, akka ilaalcha keessaniitti ogeeyyii akka hin taaneef, isin waaʼee iccitii qulqulluu kanaa utuu hin beekin akka haftan hin barbaadu: Hanga lakkoofsi namoota saba Waaqayyoo hin taanee guututti garaan Israaʼeloota tokko tokkoo ni hadoode;
haala kanaanis Israaʼel hundi ni fayya. Kunis akkuma akkana jedhamee barreeffametti dha: “Fayyisaan Xiyoon keessaa ni baʼa, ijoolleen Yaaqoobis gocha hamminaa isaanii akka dhiisan ni godha.
Cubbuu isaanii ergan isaaniif dhiisee boodas, isaanii wajjin kakuu kana nan gala.”
Dhugaa dha, misiraachichaa wajjin haala wal qabateen, faayidaa keessaniif diinota taʼaniiru; filannaa Waaqayyoo wajjin haala wal qabateen garuu, abbootii isaaniitiif jecha Waaqayyo biratti jaallatamoo taʼaniiru.
Sababiin isaas Waaqayyo kennaa isaa fi waamicha isaatti hin gaabbu.
Akkuma isin kanaan dura Waaqayyoof kan hin ajajmne turtan iyyuu, amma sababii ajajamuu diduu isaaniitiin gara laafina argattan,
Yihudoonni utuu hin ajajamin hafuu isaaniitiin Waaqayyo gara laafina isinitti argisiise; kanaan kan kaʼes, amma isaanittis gara laafina argisiisuu dandaʼa.
Sababiin isaas Waaqayyo hunduma isaaniitti gara laafina argisiisuuf, hunda isaanii ajajamuu diduu keessatti hidhe.
Badhaadhummaan, ogummaanii fi beekumsi Waaqayyoo akkam gad fagoo dha! Murtiin isaa matumaa qoramuu hin dandaʼu, karaan isaas bira gaʼamuu hin dandaʼu!
Sababiin isaas, “Eenyutu yaada Yihowaa beeke? Yookiin eenyutu gorsituu isaa taʼe?” jedhamee barreeffameera.
Yookiin, “akka inni deebisee isaaf kaffaluuf, eenyutu isaaf liqeesse?”
Sababiin isaas wanti hundi isa biraa argame, karaa isaa, akkasumas isaaf uumame. Isaaf bara baraan galanni haa gaʼu. Ameen.
Ana Phaawulos garbicha Yesuus Kiristoos, isa ergamaa taʼuuf waamamee fi misiraachoo Waaqayyoo labsuuf addaan baafametu isiniif barreessaa jira;
misiraachoon kun isa Waaqayyo duraan dursee karaa raajota isaa Kitaabota Qulqulluu keessatti abdachiise dha.
Kunis waaʼee Ilma isaa isa karaa foonii sanyii Daawit irraa dhufe sanaa kan ibsu dha.
Haa taʼu malee inni, jechuunis Gooftaan keenya Yesuus Kiristoos humna hafuura qulqulluutiin yommuu duʼaa kaʼetti, Ilma Waaqayyoo taʼuun isaa akka beekamu godhame.
Nutis ulfina maqaa isaatiif warri saba Waaqayyoo hin taane hundi amantiidhaan kakaʼanii akka ajajaman waamuuf gaarummaa guddaa arganneerra; ergamoota taanee akka hojjennus muudamneerra.
Isinis namoota saba Waaqayyoo hin taane keessaa kan Yesuus Kiristoos akka taatan waamamtaniittu.
Warra Waaqayyo biratti jaallatamtanii fi Roomaa keessa jirtan, akkasumas warra qulqulloota taʼuuf waamamtan hundaaf: Waaqayyo Abbaa keenyaa fi Gooftaa keenya Yesuus Kiristoos biraa gaarummaa guddaanii fi nagaan isiniif haa taʼu.
Duraan dursee, waaʼeen amantii keessanii addunyaa mara irratti waan odeeffameef, karaa Yesuus Kiristoos waaʼee hunda keessaniitiif Waaqa koo nan galateeffadha.
Sababiin isaas ani utuun wal irraa hin kutin yeroo hunda waaʼee keessan kadhannaa koo keessatti akkan kaasu, Waaqayyo inni ani waaʼee misiraachoo Ilma isaa garaa guutuu lallabuudhaan tajaajila qulqulluu dhiheessuuf sun dhugaa anaaf baʼa;
amma fedhii Waaqayyoo taʼee carraa argadhee yoo anaaf milkaaʼe gara keessan dhufuu akkan dandaʼuuf nan kadhadha.
Sababiin isaas kennaa hafuuraa akka jabaattan isin gargaaru isinii kennuuf jecha isin arguuf nan hawwa;
kana jechuun koo, ani amantii keessaniin akkan jajjabaadhu, isin immoo amantii kootiin akka jajjabaattan jechuu koo ti.
Haa taʼu malee yaa obbolootaa, akkuma ani saboota keessatti argadhe isin gidduuttis firii tokko tokko akkan argadhutti, yeroo baayʼee gara keessan dhufuuf karoorfadhee kanan ture taʼus, hamma ammaatti akkan dhowwame akka beektan nan barbaada.
Giriikotaafis taʼe warra Giriikota hin taaneef, ogeeyyiidhaafis taʼe warra hin baranneef itti gaafatamummaan ana irra jira;
isin warra Roomaa keessa jirtaniifis misiraachicha lallabuuf kanan hawwu kanaafi.
Ani misiraachichatti hin qaanaʼu; misiraachichi jalqaba Yihudootaaf achiis Giriikotaaf, humna Waaqayyoo isa namoota amantii qaban hundumaaf fayyina argamsiisu dha.
Sababiin isaas, “Namni qajeelaan amantiidhaan jiraata” jedhamee akkuma barreeffame, namoonni amantii qaban Waaqayyo qajeelummaa isaa karaa misiraachichaa akka mulʼise ni hubatu; kunis amantii isaanii isaaniif cimsa.
Namoota dhugaa ukkaamsuuf mala jalʼinaatti fayyadaman, gocha isaanii, Waaqayyoof ajajamuu diduu fi jalʼina isaanii irratti dheekkamsi Waaqayyoo samii irraa mulʼataa jira;
sababiin isaas Waaqayyo waan isaaniif ibseef, Waaqayyoon ilaalchisee wanti beekamuu dandaʼu isaaniif ifa dha.
Amalawwan isaa warri ijaan hin argamne, jechuunis humni isaa inni bara baraa fi Waaqayyummaan isaa uumama addunyaatii jalqabee ifatti mulʼatu; sababiin isaas amalawwan isaa wantoota uumaman irraa ifatti hubachuun ni dandaʼama; kanaaf, isaan sababa itti qabatan hin qaban.
Isaan Waaqayyoon kan beekan taʼan iyyuu, akka Waaqummaa isaatti isaaf ulfina hin kennine yookiin isa hin galateeffanne; kanaa mannaa, yaadni isaanii gatii kan hin qabne taʼe; garaan isaanii inni hubachuu hin dandeenyes ni dukkanaaʼe.
Utuma ogeeyyii ofiin jedhanii gowwoota taʼan;
ulfina Waaqayyoo isa hin tortorre, bifa tortoruu dandaʼutti, jechuunis bifa namaa, bifa simbirrootaa, bifa uumamawwan miilla afur qabanii fi bifa warra lafa irra loʼaniitti jijjiiran.
Kanaaf, Waaqayyo qaama isaanii akka salphisaniif akka kajeellaa garaa isaaniitti, xuraaʼummaatti dabarsee isaan kenne.
Isaan dhugaa Waaqayyoo sobatti jijjiiran; Uumaa dhiisanii uumama waaqeffatan; akkasumas uumamaaf tajaajila qulqulluu dhiheessan; taʼus Uumaan bara baraaf kan galateeffame dha. Ameen.
Waaqayyo fedhii saalqunnamtii toʼannaa hin qabneef dabarsee kan isaan kenne kanaafi; dubartoonni isaanii saalqunnamtii uumamaan isaaniif kenname isa uumamaan ala taʼetti jijjiiran;
akkasumas, dhiironni isa uumamaan isaaniif kenname dubartootaa wajjin saalqunnamtii raawwachuu dhiisanii, dhiironni dhiirotaa wajjin kajeellaa saalqunnamtiitiin gubatan; wanta jibbisiisaa hojjechuudhaanis, ofuma isaaniitiin adaba isaaniif malu guutummaatti fudhatan.
Isaan Waaqayyoon sirriitti beekuu waan hin barbaadneef, innis wantoota sirrii hin taane akka hojjetan sammuu mancaʼaadhaaf dabarsee isaan kenne.
Isaan jalʼina, hammina, sassata, gadhummaa, hinaaffaa, ajjeechaa, lola, gowwoomsaa fi daba hundumaan kan guutamani dha; akkasumas hamattoota,
maqaa kan balleessan, Waaqayyoon kan jibban, kan nama arrabsan, kan of tuulan, kan of jajan, wanta hamaa kan karoorfatan, warra isaaniitiif kan hin ajajamne,
hubannaa kan hin qabne, waadaa kan cabsan, maatii isaaniitiif jaalala kan hin qabne, gara laafina kan hin qabne dha.
Namoonni kun seera Waaqayyoo isa qajeelaa, ‘Namoonni wanta akkasii hojjetan duʼatu isaaniif mala’ jedhu guutummaatti kan beekan taʼanis, wantoota kana hojjechuu isaanii itti fufuu qofa utuu hin taʼin, warra wanta akkanaa hojjetanis ni jajjabeessu.
Yaa obbolootaa, (ani namoota seericha beekanitti dubbachaan jira) Seerichi nama tokko irratti aangoo kan qabaatu hanga namichi lubbuudhaan jirutti akka taʼe hin beektanii?
Fakkeenyaaf, dubartiin heerumte tokko hanga abbaan manaa ishii lubbuudhaan jirutti seeraan isatti hidhamteetti; abbaan manaa ishii yoo duʼe garuu, seera abbaa manaa ishii irraa hiikamteetti.
Kanaaf, abbaan manaa ishii utuu lubbuudhaan jiruu kan nama kaanii yoo taate ejjituu jedhamti. Abbaan manaa ishii yoo duʼe garuu seera isaa irraa bilisa waan baatuuf, kan nama kaanii yoo taate ejjituu hin jedhamtu.
Kanaaf yaa obboloota ko, isinis kan nama kaanii, jechuunis kan isa duʼaa kaafame sanaa akka taataniif, karaa qaama Kiristoos isa aarsaa taʼeen Seerichaaf duutaniittu; kunis kan taʼe Waaqayyoof firii akka godhannuufi.
Sababiin isaas yeroo akka fedha fooniitti jiraachaa turretti, hawwiiwwan cubbuu warri Seerichaan kakaafaman duʼaaf firii akka godhannuuf kutaawwan qaama keenyaa keessatti hojjechaa turan.
Amma garuu, akka seera moofaa isa barreeffame sanaatti utuu hin taʼin, akka haaraatti hafuuraan garboota akka taanutti, isa nu dhowwu sanaaf waan duuneef Seericha irraa bilisa baaneerra.
Egaa maal jechuu dandeenya ree? Seerichi hirʼina qaba jechuu dhaa? Matumaa akkas jechuu miti! Dhugaa dubbachuuf utuu Seerichi hin jiru taʼee, cubbuun maal akka taʼe hin beekun ture. Fakkeenyaaf, utuu Seerichi “Hin gomjaʼin” hin jenne taʼee gomjaʼuun maal akka taʼe hin beekun ture.
Haa taʼu malee, cubbuun carraa ajajni kun isaaf kennetti fayyadamee gomjaʼuun hundi akka ana keessa jiraatu godhe; sababiin isaas bakka seerri hin jirretti cubbuun kan duʼe dha.
Iddoo seerri hin jirretti ani jiraachaan ture. Haa taʼu malee, yeroo ajajni sun dhufu, cubbuun deebiʼee jiraate, ani garuu nan duʼe.
Ajajni inni gara jireenyaatti akka geessu yaadamee tures, duʼatti kan geessu taʼuu isaa nan hubadhe.
Sababiin isaas cubbuun carraa ajajni sun isaaf kennetti fayyadamee na gowwoomse, akkasumas ajaja sanaan na ajjeese.
Kanaaf, Seerichi mataa isaatti qulqulluu dha; ajajichis qulqulluu, qajeelaa fi gaarii dha.
Egaa wanta gaarii taʼe kanatu duʼa natti fidee ree? Matumaa! Kanaa mannaa cubbuun cubbuu taʼee akka mulʼatuuf, karaa wanta gaarii taʼeetiin duʼa kan natti fide cubbuu dha; kunis kan taʼe, cubbuun karaa ajaja kanaa caalaatti cubbamaa akka taʼuufi.
Seerichi kan Waaqayyoo akka taʼe beekna; ani garuu nama foonii cubbuutti gurgurame dha.
Sababiin isaas, ani wantan gochaa jiru hin hubadhu. Ani wantan barbaadu hin hojjedhu; kanaa mannaa wantan jibbuun hojjedha.
Haa taʼu malee, ani wantan hin barbaadne kanan hojjedhu yoon taʼe, Seerichi gaarii akka taʼe irrattan walii gala.
Amma garuu cubbuu ana keessa jiraatutu kana hojjeta malee ana miti.
Sababiin isaas ana keessa, jechuunis foon koo keessa wanti gaariin tokko illee hin jiru; ani wanta gaarii hojjechuuf hawwii qaba; haa taʼu malee, wantan hawwu hojjechuu hin dandaʼu.
Ani wanta gaariin hawwu hin hojjedhu; kanaa mannaa, wanta gadhee isa hin hawwine sana irra deddeebiʼee nan hojjedha.
Ani wantan hin barbaadne kanan hojjedhu erga taʼee, kana kan hojjetu ana utuu hin taʼin, cubbuu isa ana keessa jiraatu sana dha.
Kanaaf, seerri kun ana irratti yommuu hojjetu nan arga: Wanta sirrii taʼe hojjechuu yommuun barbaadu, wanta gadhee hojjechuuf fedhiin akka ana keessa jiru nan hubadha.
Keessa namummaa kootti seera Waaqayyootti nan gammada;
qaama koo keessatti garuu seera kan biraa, seera sammuu koo wajjin wal loluu fi seera cubbuu isa qaama koo keessa jiruuf akkan boojiʼamu na godhu nan arga.
Ani nama gadadamaa dha! Qaama gara duʼa akkasiitti na geessu kana irraa eenyutu na oolcha?
Karaa Gooftaa keenya Yesuus Kiristoos Waaqayyoof galanni haa gaʼu! Kanaaf, ani sammuu kootiin seera Waaqayyootiif garbicha dha; foon kootiin garuu seera cubbuutiif garbicha dha.
Waaqayyo biraa yoo taʼe malee aangoon waan hin argamneef, namni hundi abbootii taayitaa iddoo ol aanaa qabaniif haa bitamu; abbootiin taayitaa amma jiran aangoo isaanii isa daangaa qabu kan argatan Waaqayyo biraa ti.
Kanaaf, namni aangoo mormu hundi qophii Waaqayyoo morma; warri qophii kana morman of irratti murtii fidu.
Bulchitoonni kan sodaachisan namoota wanta gaarii hojjetan utuu hin taʼin, namoota wanta gadhee hojjetani dha. Nama aangoo qabu akka hin sodaanne ni barbaaddaa? Wanta gaarii hojjechuu kee itti fufi; isa biraas galata ni argatta;
sababiin isaas inni tajaajilaa Waaqayyoo isa faayidaa keetiif muudame dha. Haa taʼu malee, inni goraadee kan hidhate kaayyoo malee waan hin taaneef, wanta gadhee yoo hojjette sodaadhu. Inni nama wanta hamaa hojjetutti dheekkamee haaloo baʼuuf tajaajilaa Waaqayyoo ti.
Kanaaf dheekkamsa isaa sodaachuudhaan qofa utuu hin taʼin, qalbii keetiin kan kaʼes isaaf bitamuuf sababii gaʼaa qabda.
Qaraxa kan kaffaltanis kanumaafi; sababiin isaas isaan tajaajiltoota Waaqayyoo uummata tajaajilani dha, tajaajila kanas yeroo hunda raawwatu.
Hundumaaf wanta isaaf malu, jechuunis isa qaraxa gaafatuuf qaraxa, isa gibira gaafatuuf gibira, isa sodaatamuu barbaaduuf sodaa, isa ulfina barbaaduuf ulfina kennaa.
Wal jaallachuu malee idaan eenyuu illee isin irra hin jiraatin; sababiin isaas namni nama jaallatu hundi seericha raawwateera.
Seericha keessatti, “Hin ejjin, hin ajjeesin, hin hatin, hin gomjaʼin” jedhameera. Ajajawwan kunis taʼan ajajawwan kan biraan ajaja, “Nama akka ofii keetti jaalladhu” jedhu keessatti walitti qabamaniiru.
Jaalalli wanta hamaa nama irratti hin hojjetu; kanaaf, namni nama jaallatu seera hundumaa hojii irra oolcha.
Isinis yeroo isaa waan beektaniif kana raawwadhaa; yeroo amantoota itti taane caalaa amma fayyinni keenya waan dhihaateef, saʼaatiin itti hirribaa dammaqxan amma.
Halkanichi darbuu jala gaʼeera; guyyichis dhihaateera. Kanaaf, hojii dukkanaa of irraa gatnee meeshaa waraanaa ifaa haa uffannu.
Gadhiisiidhaan, machiidhaan, saalqunnamtii seeraan ala taʼeen, addaggummaadhaan, lolaan, akkasumas hinaaffaadhaan utuu hin taʼin, akka ifa guyyaatiin deddeebinutti naamusaan haa deddeebinu.
Gooftaa Yesuus Kiristoosiin uffadhaa; akkasumas fedhii foonii keessan raawwachuuf dursitanii karoora hin baafatinaa.
Kanaaf, Yihudii taʼuun caalmaa maalii qaba? Yookiin faayidaan dhaqna qabaa maali dha?
Karaa hundumaan caalmaa qaba. Duraan dursee dubbiin Waaqayyoo inni qulqulluun imaanaadhaan isaanitti kennameera.
Waaʼee Yihudoota amantii dhaban tokko tokko hoo maal jechuutu dandaʼama? Namoonni tokko tokko yoo amantii dhaban, amantii dhabuun isaanii amanamummaa Waaqayyoo gatii dhabsiisaa?
Matumaa hin dhabsiisu! Kanaa mannaa, “Dubbii keetiin qajeelaa taatee akka argamtuu fi wanta ittiin si himatan hundaanis sobduu taʼuu isaanii akka mirkaneessitu” jedhamee akkuma barreeffame, namni hundi sobduu yoo taʼe illee Waaqayyo dhuga qabeessa haa taʼu.
Haa taʼu malee, jalʼinni keenya qajeelummaan Waaqayyoo ifatti akka mulʼatu yoo godhe, maal jechuu dandeenya ree? Waaqayyo yommuu dheekkamsa isaa ibsu jalʼaa taʼuu isaa ti jechuu dhaa? (Akka namoonni dubbatanitti dubbachaan jira.)
Matumaa akkana jechuu miti! Waaqayyo jalʼaa dha yoo taʼe akkamitti addunyaatti murteessa ree?
Haa taʼu malee, sobni koo dhugaan Waaqayyoo ulfina isaatiif caalaatti akka mulʼatu erga godhee, akka cubbamaatti maaliif anatti murteeffama ree?
Erga akkana taʼee akkuma namoonni tokko tokko nuti, “Wanti gaariin akka argamuuf wanta hamaa haa hojjennu” akka jennu godhanii sobaan dubbatan maaliifan hin jedhu? Murtiin namoota kanaaf kennamu haqa irratti kan hundaaʼe dha.
Maarree, nuti warra kaan irra ni caalla jechuu dhaa? Matumaa akkana jechuu miti! Sababiin isaas Yihudoonnii fi Giriikonni hundi cubbuu jala akka jiran olitti ibsineerra;
kunis akkuma akkana jedhamee barreeffame dha: “Namni qajeelaan hin jiru, tokko illee hin jiru;
namni hubannaa qabu tokko illee hin jiru; namni Waaqayyoon barbaaddatu tokko illee hin jiru.
Namoonni hundi karaa irraa jalʼataniiru; hundi isaanii gatii kan hin qabne taʼaniiru; namni gaarummaa argisiisu tokko illee hin jiru, tokko illee hin jiru.”
“Laagaan isaanii awwaala banamaa dha; arraba isaaniitiinis gowwoomsaniiru.” “Summiin bofaa afaan isaanii keessa jira.”
“Afaan isaanii abaarsaa fi dubbii hadhaaʼaadhaan kan guutame dha.”
“Miilli isaanii dhiiga dhangalaasuuf ariifata.”
“Badiisnii fi gadadoon daandii isaanii irra jira;
daandii nagaas hin beekan.”
“Waaqayyoon sodaachuun ija isaanii dura hin jiru.”
Afaan hundi akka cufamuu fi addunyaan hundi Waaqayyo duratti akka itti gaafatamuuf, wanti Seerichi jedhu hundi warra Seericha jala jiraniif akka taʼe beekna.
Kanaaf, cubbuun maal akka taʼe sirriitti kan beeksise seera waan taʼeef, namni seera eeguudhaan isa duratti qajeelaa jedhamuu dandaʼu tokko illee hin jiru.
Haa taʼu malee, akkuma Seerichii fi Raajonni ragaa baʼan, amma seera eeguun utuu hin barbaachisin qajeelummaan Waaqayyoo mulʼateera;
eeyyee, namoonni amantii qaban hundi amantii Yesuus Kiristoos irratti qabaniin qajeelummaa Waaqayyoo ni argatu. Sababiin isaas namoota gidduu garaa garummaan hin jiru.
Hundi isaanii cubbuu hojjetaniiru, ulfina Waaqayyoos calaqqisiisuu hin dandaʼan;
isaan gaarummaa Waaqayyoo isa guddaa furii isa Kiristoos Yesuus kaffaletti fayyadamee argisiiseen bilisa baʼanii, qajeelota jedhamanii waamamuun isaanii kennaa tola argame dha.
Waaqayyo namoota dhiiga Yesuusitti amananiif aarsaa araaraa godhee isa dhiheesseera. Kanas kan godhe, Waaqayyo cubbuuwwan baroota darbanitti hojjetamaniif obsa isaatiin dhiifama gochuudhaan qajeelummaa isaa argisiisuuf jedhee ti.
Kana malees, nama Yesuusitti amanu qajeelaa jedhee waamuudhaan, yeroo ammaattis qajeelummaa isaa argisiisuufi.
Kanaaf, boonuuf sababii qabnaa ree? Sababii hin qabnu. Akka hin boonne kan nu godhu seera isa kami? Seera hojii tii? Miti! Kanaa mannaa akka hin boonne kan nu godhu seera amantii ti.
Sababiin isaas namni tokko hojii seerri ajaju hojjechuudhaan utuu hin taʼin, amantiidhaan qajeelaa jedhamee akka waamamu hubanneerra.
Yookiin inni Waaqa Yihudootaa qofa dhaa? Inni namoota saba Waaqayyoo hin taaneef hoo Waaqa mitii? Eeyyee, warra saba Waaqayyoo hin taaneefis Waaqa dha.
Waaqayyo tokko waan taʼeef, inni namoota dhaqna qabatan sababii amantiitiin qajeelota jedhee waama; namoota dhaqna hin qabannes sababii amantii isaaniitiin qajeelota jedhee waama.
Erga akkas taʼee sababii amantii keenyaatiin seera diigna jechuu dhaa? Matumaa! Kanaa mannaa seera ni cimsina.
Ani duuka buutuu Kiristoos waanan taʼeef dhugaan dubbadha; qalbiin koo hafuura qulqulluudhaan geggeeffamee anaa wajjin dhugaa waan naa baʼuuf hin sobu;
gaddi guddaanii fi cinqiin wal irraa hin cinne garaa koo keessa jira.
Ani obboloota koo warra firoottan koo taʼaniif jedhee, akka nama abaarame taʼee Kiristoos irraa addaan baʼuuf illee fedhii nan qaba ture;
isaan Israaʼeloota dha. Waaqayyo akka ijoollee isaatti kan guddise, ulfina kan argatan, kakuun kan galame, Seerri kan kenname, tajaajila qulqulluu dhiheessuuf mirga kan argatanii fi abdiin kan kenname isaaniif ture.
Abbootiin kan isaanii turan, Kiristoosis akka fooniitti isaan irraa argame. Waaqayyo inni hundumaa ol jiru bara baraan haa galateeffamu. Ameen.
Kana jechuun garuu dubbiin Waaqayyoo utuu hin raawwatamin hafeera jechuu miti. Sababiin isaas, Israaʼel irraa kan dhalate hundi dhuguma “Israaʼel” miti.
Kana malees, sanyii Abrahaam waan taʼaniif hundi isaanii ijoollee isaa ti jechuu miti; haa taʼu malee, “Sanyii kee jedhamee kan waamamu karaa Yisihaaq dhufa” jedhamee barreeffameera.
Kanaaf, akka fooniitti warri ijoollee taʼan dhuguma ijoollee Waaqayyoo miti; kanaa mannaa, sanyii isaa akka taʼanitti kan lakkaaʼaman warra akka abdichaatti ijoollee isaa taʼani dha.
Abdichi, “Waggaa itti aanu yeroo kanatti nan dhufa, Saaraanis ilma ni deessi” kan jedhu ture.
Taʼus yeroo sanatti qofa utuu hin taʼin, yeroo Ribqaan nama tokkoof, jechuunis abbaa keenya Yisihaaqiif ijoollee lakkuu ulfooftettis abdiin kun kennamee ture;
sababiin isaas, filannaan sun hojii irratti kan hundaaʼe utuu hin taʼin, isa waamu Sana irratti kan hundaaʼe akka taʼuuf, Waaqayyo waaʼee ijoollee sanaa utuu isaan dhalatanii wanta gaarii yookiin wanta hamaa tokko illee hin hojjetin dura,
“Inni hangafni isa quxisuudhaaf garbicha taʼa” ishiidhaan jedhe.
Kunis akkuma, “Ani Yaaqoobiin nan jaalladhe, Esaawuun garuu nan jibbe” jedhamee barreeffametti dha.
Egaa maal jechuu dandeenya ree? Waaqayyo haqa ni jalʼisa jechuu dhaa? Matumaa akkana jechuu miti!
Sababiin isaas inni Museedhaan, “Ani naman dhiifama godhuuf dhiifama nan godha; naman gara laafina itti argisiisuttis gara laafina nan argisiisa” jedheera.
Kanaaf kun fedhii namichaa yookiin carraaqqii inni godhu irratti utuu hin taʼin, Waaqayyo isa gara laafessa taʼe irratti kan hundaaʼe dha.
Kitaabni Qulqulluun waaʼee Faraʼoon, “Ani akka turtu kanan si godhe kanaafi: Humna koo karaa kee argisiisuu fi maqaan koo guutummaa lafaa irratti akka labsamuufi” jedha.
Kanaaf, inni nama gara laafina itti argisiisuu barbaadutti gara laafina argisiisa; nama mata jabeessa akka taʼu barbaaduuf immoo ni heyyamaaf.
Kanaaf, “Erga akkas taʼee maaliif dogoggora nama irratti barbaada ree? Fedhii isaa eenyutu mormuu dandaʼa?” naan jetta taʼa.
Garuu yaa namaa, Waaqayyoof deebii kan deebistu ati eenyu? Wanti bocamee tolfame tokko isa isa tolcheen, “Maaliif akkanatti na tolchite?” ni jedhaa?
Namni suphee dhaʼu tokko, dhoqqee suphee tokko irraa qodaa tokko hojii ulfinaatiif, qodaa isa tokko immoo hojii ulfina hin qabneef hojjechuuf suphee sana irratti aangoo hin qabuu?
Kanaaf, Waaqayyo dheekkamsa isaa mulʼisuu fi humna isaa beeksisuu kan barbaadu taʼus, qodaawwan dheekkamsaa baduuf qophaaʼanitti obsa guddaa argisiisuu kan barbaade yoo taʼe hoo?
Akkasumas, kana kan godhe qodaawwan gara laafina argachuu qabanii fi warra dursee ulfina isaatiif qopheesse irratti baayʼina ulfina isaa beeksisuuf,
jechuunis, nu warra Yihudoota gidduudhaa qofa utuu hin taʼin, namoota saba Waaqayyoo hin taane gidduudhaa waame irrattis ulfina isaa isa guddaa mulʼisuuf yoo taʼe hoo?
Kunis akkuma kitaaba Hoseeʼi keessatti akkana jedhamee dubbatametti dha: “Ani warra saba koo hin taane ‘saba koo’ jedhee nan waama; ishii hin jaallatamnes ‘jaallatamtuu’ jedhee nan waama;
akkasumas bakkuma, ‘Isin saba koo miti’ jedhamanitti, ‘ijoollee Waaqayyo isa jiraataa’ jedhamanii waamamu.”
Isaayyaasis sagalee guddaadhaan waaʼee Israaʼel akkana jedheera: “Lakkoofsi ijoollee Israaʼel akka cirracha galaanaa taʼu illee, hambaa isaanii qofatu fayya.
Sababiin isaas Yihowaan warra lafa irra jiraatanitti ni murteessa, kanas yeroo gabaabaa keessatti raawwata.”
Kana malees akkuma Isaayyaas dursee dubbate, “Yihowaan inni abbaa raayyaa samii taʼe utuu sanyii nuuf hin hambisne taʼee, akka Sodoom taana, Gomoraas ni fakkaanna turre.”
Kanaaf, maal jechuu dandeenya ree? Warri saba Waaqayyoo hin taane, qajeelummaa kan hin hordofne taʼanis, qajeelummaa karaa amantii argamu argataniiru;
Israaʼeloonni garuu seera qajeelummaa kan hordofan taʼus, seera sana hin raawwanne.
Maaliif? Isaan qajeelinni amantiidhaan utuu hin taʼin, hojiidhaan akka argamu godhanii waan yaadaniifi. Kanaaf, “dhagaa gufachiisuun” gufatan;
kunis akkuma, “Kunoo, ani dhagaa gufachiisuu fi kattaa kuffisu Xiyoon keessa nan kaaʼa; haa taʼu malee, namni isatti amanu hin qaanaʼu” jedhamee barreeffametti dha.
Kanaaf, ati inni nama kaanitti murteessitu, eenyu illee yoo taate, sababa itti qabattu hin qabdu; sababiin isaas ati wanta ittiin nama kan biraatti murteessitu sana ofuma keetii wanta sana irra deddeebitee waan hojjettuuf, wanta nama kan biraatti murteessitu sana ofittis ni murteessita.
Ammas, nuti murtiin Waaqayyo namoota wantoota akkasii hojjechuu amaleeffatan irratti dabarsu, dhugaa irratti kan hundaaʼe akka taʼe beekna.
Taʼus, yaa nama nana, ati namoota wantoota akkanaa hojjechuu amaleeffatan irratti murteessitee, ofuma keetii wantoota akkanaa hojjechaa, murtii Waaqayyoo jalaa waan miliqxu sitti fakkaataa?
Yookiin Waaqayyo gaarummaa isaatiin gara yaada geddarachuutti si geessuuf yaalaa akka jiru utuu hin beekin, gaarummaa isaa, gara balʼinaa fi obsa isaa isa guddaa ni tuffattaa?
Haa taʼu malee, akka mata jabina kee fi akka garaa kee isa hin jijjiiramne sanaatti, guyyaa dheekkamsaa fi guyyaa murtiin Waaqayyoo inni qajeelaan itti mulʼatuuf dheekkamsa ofii keetiif kuufachaa jirta.
Innis nama hundumaaf akka hojii isaatti deebisee ni kaffala:
warra hojii gaarii hojjechuutti jabaatanii ulfina, kabajaa fi jireenya hin tortorre barbaadaniif jireenya bara baraa ni kenna;
haa taʼu malee, warri morkii jaallatan, warri dhugaadhaaf ajajamuu didanii jalʼinaaf ajajaman adabnii fi aariin isaa isaan irra gaʼa.
Nama wanta hamaa hojjetu hunda irra, jalqaba nama Yihudii taʼe irra, achiis nama Giriikii taʼe irra rakkinnii fi dhiphinni ni gaʼa;
namni wanta gaarii hojjetu hundi garuu, jalqaba namni Yihudiin, achiis namni Giriikii ulfina, kabajaa fi nagaa ni argata.
Sababiin isaas, Waaqayyo nama wal hin caalchisu.
Warri utuu seera hin qabaatin cubbuu hojjetan hundi seera malee balleeffamu; warri utuu seera qabanii cubbuu hojjetan garuu akka seeraatti isaanitti murteeffama.
Sababiin isaas warri seera dhagaʼan Waaqayyo duratti qajeelota miti; kanaa mannaa, warra seera hojii irra oolchantu qajeelota jedhama.
Namoonni saba Waaqayyoo hin taane, jechuunis warri seera hin qabne, uumama isaaniitiin wantoota seericha keessa jiran ni raawwatu; namoonni kun seera kan hin qabne yoo taʼan iyyuu ofuma isaanii wanta sirrii fi dogoggora taʼe beeku.
Isaan wantoonni seericha keessa jiran qalbii isaanii keessatti akka barreeffaman argisiisu; sababiin isaas, yaadni isaanii takka takka yommuu isaan hadheessu yookiin yommuu isaaniif falmu, qalbiin isaanii ragaa isaaniif baʼa.
Kunis kan taʼu, akka misiraachoo ani lallabu sanaatti guyyaa Waaqayyo karaa Kiristoos Yesuus wantoota namoonni dhoksaatti hojjetan irratti itti murteessu sanatti dha.
Kanaaf, ati nama Yihudii kan taate, Seerichatti kan amanamtuu fi saba Waaqayyoo keessaa tokko taʼuu keetiin kan of tuultu,
wantoota Seericha keessa jiran waan baratteef, fedhii Waaqayyoo kan beektu, akkasumas wantoota gatii guddaa qaban kan hubattu,
warra iji isaanii jaame akka geggeessituu fi warra dukkana keessa jiraniif ibsaa taʼuu kee kan amantu,
warra hubannaa hin qabne kan sirreessitu, barsiisaa daaʼimmanii kan taate, akkasumas beekumsaa fi dhugaa isa Seericha keessatti buʼuura taʼe kan hubattu,
maarree ati inni nama kan biraa barsiistu, of hin barsiistuu? Ati inni “Hin hatin” jettee lallabdu ni hattaa?
Ati inni “Hin ejjin” jettu ni ejjitaa? Ati inni waaqolii tolfamoo akka malee jibbitu, mana qulqullummaa ni saamtaa?
Ati inni seeratti boontu, Seericha cabsuudhaan Waaqayyoon ni salphistaa?
Kunis kan taʼe, akkuma “sababii keessaniin maqaan Waaqayyoo saboota gidduutti ni arrabsama” jedhamee barreeffametti.
Dhaqna qabaan faayidaa kan siif argamsiisu seera yoo eegde qofa dha; seera kan cabsitu yoo taʼe garuu dhaqna qabachuun kee akka dhaqna hin qabannetti ilaalama.
Kanaaf, namni dhaqna hin qabanne tokko, ulaagaa Seera Waaqayyoo keessatti barreeffame yoo eege, dhaqna qabachuu dhiisuun isaa akka waan dhaqna qabateetti hin lakkaaʼamuu?
Egaa namni dhaqna hin qabanne tokko Seericha raawwachuudhaan, si isa seera barreeffame utuu qabduu, akkasumas utuu dhaqna qabattee jirtuu seera cabsitutti murteessa.
Sababiin isaas Yihudii dhugaa taʼuun, alaan kan mulʼatu miti; dhaqna qabaan isaas dhaqna qabaa qaamaa miti.
Haa taʼu malee, inni keessa isaatti Yihudii taʼe Yihudii dha; dhaqna qabaan isaas seera barreeffameen utuu hin taʼin, dhaqna qabaa garaa isa hafuura Waaqayyootiin raawwatame dha. Namni kun namoota biraa utuu hin taʼin, Waaqayyo biraa ulfina argata.
Yaa obboloota ko, hawwiin garaa koo fi wanti ani saba Israaʼeliif Waaqayyotti wawwaadhu akka isaan fayyaniifi.
Beekumsa sirrii taʼe irratti kan hundaaʼe taʼuu baatus, isaan Waaqayyoof akka hinaafan ani isaaniif dhugaa nan baʼa.
Isaan qajeelummaa Waaqayyoo utuu hin beekin, qajeelummaa ofii isaanii hundeessuu waan barbaadaniif, qajeelummaa Waaqayyootiif hin bitamne.
Namni amanu hundi qajeelaa taʼuu akka dandaʼuuf, Seerichi Kiristoosiin xumurameera.
Sababiin isaas Museen qajeelummaa karaa Seerichaa argamu ilaalchisee, “Namni wantoota kana hojii irra oolchu wantoota kanaan lubbuudhaan ni jiraata” jedhee barreesseera.
Qajeelummaa isa amantiidhaan argamu ilaalchisee garuu akkana jedhamee barreeffameera: “Ati garaa keetti, ‘Eenyuutu gara samiitti ol baʼa?’ hin jedhin; kun Kiristoosiin gad buusuufi;
yookiin ‘Eenyutu gara qileetti gad buʼa?’ hin jedhin; kunis Kiristoosiin warra duʼan keessaa ol baasuufi.”
Haa taʼu malee Kitaabni Qulqulluun maal jedha? “Dubbichi sitti dhihoo, jechuunis afaan kee keessaa fi garaa kee keessa jira”; kunis, “dubbii” amantii isa nuti lallabnu dha.
Yesuus Gooftaa akka taʼe afaan keetiin ifatti yoo lallabde, akkasumas Waaqayyo duʼaa akka isa kaase garaa keetti yoo amante ni fayyita.
Sababiin isaas namni garaa isaatti amanee qajeelaa taʼa, afaan isaatiinis ifatti lallabee fayya.
Kitaabni Qulqulluun, “Namni isatti amanu hin qaanaʼu” jedha.
Nama Yihudii fi nama Giriikii gidduu garaa garummaan hin jiru. Gooftaan hunda isaanii tokko dha; innis warra isa waammatan hundumaaf arjaa dha.
Kanaaf, “namni maqaa Yihowaa waammatu hundi ni fayya.”
Haa taʼu malee, utuu isatti hin amanin akkamitti isa waammatu? Utuu waaʼee isaa hin dhagaʼin hoo akkamitti isatti amanu? Namni tokko utuu isaaniif hin lallabin hoo akkamitti dhagaʼu?
Utuu hin ergamin hoo akkamitti lallabu? Kunis akkuma, “Miilli namoota misiraachoo wantoota gaggaarii dhufuuf jiran labsanii akkam bareedaa dha!” jedhamee barreeffametti dha.
Taʼus, misiraachichaaf kan ajajaman hunda isaanii hin turre. Sababiin isaas Isaayyaas, “Yaa Yihowaa, wanta nu irraa dhagaʼetti kan amane eenyu?” jedheera.
Kanaaf, amantiin dubbicha dhagaʼuu irraa argama. Dubbichi immoo kan dhagaʼamu yeroo namni tokko waaʼee Kiristoos lallabutti dha.
Haa taʼu malee ani, ‘Isaan utuu hin dhagaʼin waan hafaniifii laata?’ jedheen gaafadha. “Sagaleen isaanii guutummaa lafaa irratti dhagaʼame, ergaan isaaniis hanga andaara lafaatti dhagaʼame” waan jedhameef, akka dhagaʼan beekamaa dha.
Haa taʼu malee ani, ‘Israaʼeloonni utuu hin beekin hafaniitii laata?’ jedheen gaafadha. Duraan dursee Museen, “Ani warra saba hin taaneen akka hinaaftan nan godha; saba gowwaa taʼeenis baayʼee akka aartan nan godha” jedheera.
Haa taʼu malee, Isaayyaas ija jabina guddaadhaan, “Ani warra na hin barbaadneef nan argame; warra na argachuuf hin gaafannettis nan beekame” jedheera.
Waaʼee Israaʼel garuu, “Ani guyyaa guutuu gara namoota hin ajajamnee fi mata jabeeyyii taʼaniitti harka koo nan diriirse” jedheera.
Obboleettii keenya Feeban ishii gumii Kinkiriʼaa keessatti tajaajiltuu taatee wajjin wal isin barsiisuun barbaada;
ishiin anaan dabalatee namoota hedduudhaaf dawoo waan taatee fi Gooftaatti waan amantuuf, akka qulqullootaaf taʼutti ishii simadhaa; akkasumas gargaarsa barbaachisu hunda ishiidhaaf godhaa.
Phirisqillaa fi Aqiilaa warra anaa wajjin hojii Kiristoos Yesuus hojjetanitti nagaa koo anaaf himaa;
isaan anaaf jedhanii lubbuu isaanii balaadhaaf saaxilanii turan; ana qofa utuu hin taʼin gumiiwwan saboota adda addaa gidduu jiran hundis isaan galateeffatu.
Gumii mana isaanii keessa jiruttis nagaa anaaf himaa. Ephinexos isa ani jaalladhuu fi Eeshiyaa keessatti Kiristoosiif firii jalqabaa taʼetti nagaa anaaf himaa.
Maariyaam ishii jabaattee isiniif hojjettetti nagaa anaaf himaa.
Firoottan koo Andironikosii fi Yuniyaas warra anaa wajjin hidhamanii turanii fi ergamoota biratti akka gaariitti beekaman, akkasumas ana dura duuka buutota Kiristoos taʼanitti nagaa anaaf himaa.
Amphiliiyaaxos isa ani jaalladhutti nagaa anaaf himaa.
Urbaanos isa nuu wajjin Kiristoosiin tajaajiluu fi Isxaakis isa ani jaalladhutti nagaa anaaf himaa.
Apheles isa Kiristoos biratti fudhatama argatetti nagaa anaaf himaa. Maatii Arisxobulositti nagaa anaaf himaa.
Heroodiyon isa fira koo taʼetti nagaa anaaf himaa. Maatii Naarkisos keessaa warra duuka buutota Gooftaa taʼanitti nagaa anaaf himaa.
Xiraayifoonaa fi Xiraayifoosaa dubartoota warra jabaatanii hojii Gooftaa hojjechaa jiranitti nagaa anaaf himaa. Michuun keenya Pharsiis hojii Gooftaa jabaattee waan hojjettuuf nagaa itti anaaf himaa.
Ruufos tajaajilaa Gooftaa isa beekamaa taʼee fi haadha isaa ishii anaafis haadha taatetti nagaa anaaf himaa.
Asinkiriixos, Filegoon, Hermees, Phaaxrobaas, Hermaasii fi obboloota isaanii wajjin jiranitti nagaa anaaf himaa.
Filologosii fi Yuuliyaa, Neeriyusii fi obboleettii isaa, akkasumas Olimphaasii fi qulqulloota isaanii wajjin jiran hundatti nagaa anaaf himaa.
Dhungannaa qulqulluudhaan nagaa wal gaafadhaa. Gumiiwwan Kiristoos hundi nagaa isiniif dhaamu.
Ammas yaa obboloota ko, warra barumsa isin barattan mormanii isin gidduutti wal qoqqooduu uumanii fi warra kaan gufachiisan irraa akka of eeggattan isin nan gorsa; isaan irraas fagaadhaa.
Namoonni akkasii garboota kan taʼan garaa isaaniitiif malee Gooftaa keenya Kiristoosiif miti; isaan arraba laafaa fi dubbii sobaatiin garaa namoota hin shakkinee sossobanii gowwoomsu.
Ajajamuun keessan hundumaa biratti waan beekameef, ani isinitti nan gammada. Haa taʼu malee, wanta gaariidhaaf ogeeyyii, wanta hamaadhaaf immoo wallaalota akka taatan nan barbaada.
Waaqayyo inni nagaa kennu ofii isaatii dhiheenyatti Seexana miilla keessan jalatti ni miciriqsa. Gaarummaan Gooftaa keenya Yesuus inni guddaan isinii wajjin haa taʼu.
Ximotewos inni anaa wajjin hojjetu, akkasumas firoottan koo Luukiyos, Yaasonii fi Sosiphaaxiros nagaa isiniif dhaamu.
Ani Xarxiyoos inni barreessaa xalayaa kanaa taʼee fi akkuma keessan Gooftaatti amanu nagaa isiniif nan dhaama.
Gaayos, inni anaanis taʼe guutummaa gumichaa keessummeessu nagaa isiniif dhaama. Eraasxos inni maallaqa magaalattii qabuu fi obboleessi isaa Quʼaarxos nagaa isiniif dhaamu.
Waaqayyo mulʼifamuu iccitii qulqulluu bara dheeraadhaaf dhokfamee turee wajjin haala wal simuun, misiraachoo ani lallabuu fi ergaa waaʼee Yesuus Kiristoos ibsu sanaan isin jabeessuu dandaʼa;
amma garuu iccitiin kun mulʼifameera; akkasumas akka ajaja Waaqayyo isa bara baraatti, namoonni hundi Waaqayyotti akka amanan jajjabeessuuf karaa raajii Kitaabota Qulqulluu saboota hunda biratti akka beekamu godhameera;
Waaqayyo isa kophaa isaa ogeessa taʼeef, karaa Yesuus Kiristoos bara baraaf ulfinni haa taʼu. Ameen.
Kanaaf, amma amantiidhaan qajeelota jedhamnee waan waamamneef, karaa Gooftaa keenya Yesuus Kiristoos Waaqayyoo wajjin nagaadhaan haa jiraannu;
kana malees, karaa Yesuus amantii gaarummaa guddaa kana irratti qabnuun iddoo amma dhaabanne kanatti dhihaachuu dandeenyeerra; Waaqayyo iddoo guddaa akka nuu kennu abdii waan qabnuufis ni gammadna.
Kana qofa utuu hin taʼin, utuma rakkinni nu irra gaʼaa jiruus haa gammadnu; sababiin isaas rakkinni jabaatanii dhaabachuu akka argamsiisu beekna;
jabaatanii dhaabachuunis ejjennoo Waaqayyo duratti fudhatama qabu argamsiisa; ejjennoon Waaqayyo duratti fudhatama qabu immoo abdii argamsiisa;
abdiinis nama hin qaanessu; sababiin isaas jaalalli Waaqayyoo karaa hafuura qulqulluu isa nuu kenname sanaa garaa keenya keessatti dhangalaʼeera.
Dhuguma iyyuu, utuma dadhaboo taanee jirruu Kiristoos yeroo dursee murtaaʼe sanatti namoota Waaqayyoof hin ajajamneef duʼeera.
Nama qajeelaa taʼeef kan duʼu tokko illee hin jiru; nama gaarii taʼeef garuu tarii kan duʼu jiraachuu dandaʼa.
Haa taʼu malee, Waaqayyo utuu nuti cubbamoota taanee jirruu, Kiristoos nuuf jedhee akka duʼu gochuudhaan jaalala nuuf qabu argisiiseera.
Amma dhiiga isaatiin qajeelota jedhamnee waan waamamneef, karaa isaa dheekkamsa Waaqayyoo jalaa akka oollu beekamaa dha.
Sababiin isaas, utuu diinota taanee jirruu karaa duʼa Ilma isaa Waaqayyotti erga araaramnee, amma erga araaramnee booda, jireenya isaatiin akka fayyinu caalaatti mirkanaaʼoo taʼuu dandeenya.
Kana qofa utuu hin taʼin, karaa Gooftaa keenya Yesuus Kiristoos isa amma karaa isaa araara arganne sanaa Waaqayyotti gammadaa jirra.
Kanaan kan kaʼes, cubbuun karaa nama tokkoo addunyaatti gale; duutis karaa cubbuu dhufe; kanaaf, namoonni hundi cubbuu waan hojjetaniif duuti namoota hundumaa waliin gaʼe.
Seerichi utuu hin kennamin cubbuun addunyaa keessa ture; taʼus yeroo seerri hin jirretti namni tokko illee cubbuu hojjetteetta jedhamee hin himatamu ture.
Haa taʼu malee, namoota cubbuu Addaam ajajamuu diduudhaan hojjetee wajjin wal fakkaatu hin hojjenne irratti illee, duuti Addaamii kaasee hanga Museetti akka mootiitti moʼeera; Addaam isa isa booda dhufu sanaaf fakkeenya ture.
Taʼus wanti kennaan sun fide, wanta cubbuun sun fidee wajjin tokko miti. Sababiin isaas cubbuu nama tokkootiin namoonni hedduun duʼaniiru; taʼus, gaarummaan Waaqayyoo inni guddaan kennaa tolaa karaa nama tokkoo, jechuunis karaa Yesuus Kiristoos argame, namoota hedduudhaaf faayidaa guddaa argamsiiseera.
Kana malees, faayidaan kennaan tolaa sun argamsiise, miidhaa cubbuun nama tokkoo sun fidee wajjin tokko miti. Sababiin isaas, murtiin cubbuu tokko wajjin dhufe yakka fideera; kennaan tolaa cubbuu namoota hedduu wajjin dhufe garuu, namoonni hedduun qajeelota jedhamanii akka waamaman godheera.
Cubbuu nama tokkootiin kan kaʼe duuti karaa nama tokkoo akka mootiitti erga moʼee, namoonni gaarummaa guddaa irraa hafaa fi kennaa tolaa qajeelummaa argatan karaa nama tokkoo, jechuunis karaa Yesuus Kiristoos jireenya argatanii mootota taʼanii akka bulchan caalaatti mirkanaaʼoo taʼuu dandeenya.
Kanaaf, akkuma cubbuun tokko akaakuu namootaa hundatti yakka mursiise, akkasuma gochi qajeelaan tokko akaakuun namootaa hundi qajeelota jedhamanii jireenya akka argatan godheera.
Akkuma ajajamuu diduu nama tokkootiin namoonni hedduun cubbamoota taʼan, ajajamuu nama tokkootiin namoonni hedduun qajeelota taʼu.
Seerichi cubbuun akka baayʼatuuf dhufe. Haa taʼu malee, bakka cubbuu hedduun turetti, gaarummaa guddaanis caalaatti baayʼate.
Kun kan taʼe maaliifi? Akkuma cubbuun duʼaa wajjin moʼe, gaarummaa guddaan inni karaa Yesuus Kiristoos Gooftaa keenyaa jireenya bara baraatti geessu karaa qajeelummaa akka moʼuufi.
Nama amantii isaatti laafaa taʼe simadhaa; garuu ilaalcha addaa inni qabuun isatti hin murteessinaa.
Namni tokko waan hundumaa nyaachuu akka qabu amana; namni amantiin isaa laafaa taʼe garuu kuduraa qofa nyaata.
Inni nyaatu isa hin nyaanne hin tuffatin; inni hin nyaannes isa nyaatutti hin murteessin; sababiin isaas Waaqayyo isa simateera.
Ati inni tajaajilaa isa kan nama biraatti murteessitu eenyu? Inni yoo dhaabate yookiin yoo kufe gooftaa isaatiifi. Yihowaan akka dhaabatu isa gochuu waan dandaʼuuf, inni dhaabachuu ni dandaʼa.
Namni tokko guyyaan tokko isa kan biraa irra akka caalu yaada; inni tokko immoo guyyaan tokko guyyoota kaanii wajjin qixxee akka taʼetti yaada; namni hundi wanti inni amanu sirrii taʼuu isaa guutummaatti haa mirkaneeffatu.
Namni guyyaa kabaju Yihowaadhaaf jedhee kabaja. Namni nyaatus Waaqayyoon waan galateeffatuuf, Yihowaadhaaf jedhee nyaata; namni hin nyaannes Yihowaadhaaf jedhee hin nyaatu, garuu Waaqayyoon ni galateeffata.
Nu keessaa namni ofii isaa qofaaf jiraatu hin jiru; akkasumas namni ofii isaa qofaaf duʼu hin jiru.
Sababiin isaas yoo jiraanne Yihowaadhaaf jennee jiraanna, yoo duunes Yihowaadhaaf jennee duuna. Kanaaf, yoo jiraannes yoo duunes nuti kan Yihowaa ti.
Kiristoosis sababii kanaatiif, jechuunis warra duʼan irrattis taʼe warra jiran irratti Gooftaa taʼuu akka dandaʼuuf duʼeera, akkasumas deebiʼee jiraateera.
Yoos ati maaliif obboleessa keetti murteessita? Yookiin maaliif obboleessa kee tuffatta? Nuti hundi keenya barcuma murtii Waaqayyoo dura ni dhaabanna.
Sababiin isaas, “‘Akkuma ani jiraataa taʼuun koo beekamaa taʼe’ jedha Yihowaan, ‘namni hundi akka ana duratti jilbeenfatuu fi namoonni hundi ani Waaqayyo taʼuu koo ifatti amananii akka fudhatan beekamaa dha’” jedhamee barreeffameera.
Kanaaf, hundi keenya waaʼee ofii keenyaa Waaqayyoof deebii kennina.
Egaa, kana booda walitti murteessuu haa dhiisnu; kanaa mannaa, wanta nama gufachiisu yookiin wanta nama danqu obboleessa keenya dura kaaʼuu dhiisuuf haa murteessinu.
Ani mataa isaatti wanti xuraaʼaa taʼe tokko illee akka hin jirre beeka, akkasumas mirkanaaʼaa taʼeera; namni tokko wanta tokko xuraaʼaa akka taʼetti yoo ilaale garuu, wanti sun isaaf xuraaʼaa dha.
Obboleessi kee sababii nyaataatiin akka mufatu yoo goote, ati jaalalaan deddeebiʼaa hin jirtu jechuu dha. Ati nyaata keetiin namni Kiristoos duʼeef sun akka badu hin godhin.
Kanaaf, wanti gaariin ati hojjettu maqaa gadhee akka qabaatu hin godhin.
Mootummaa Waaqayyoo jechuun nyaataa fi dhugaatii jechuu miti; kanaa mannaa qajeelummaa, nagaa fi gammachuu hafuura qulqulluudhaan argamu dha.
Sababiin isaas namni garbicha Kiristoos taʼee fi amalawwan kana qabu hundi Waaqayyo durattis taʼe namoota duratti fudhatama qaba.
Kanaaf, wantoota nagaa argamsiisanii fi wantoota wal ijaaruuf gargaaran haa hordofnu.
Nyaataaf jettee hojii Waaqayyoo diiguu kee dhiisi. Wanti hundi qulqulluu akka taʼe beekamaa dha; namni tokko nyaachuun isaa warra kaan kan gufachiisu yoo taʼe garuu miidhaa qaba.
Obboleessa kee kan gufachiisu yoo taʼe, foon nyaachuu yookiin daadhii wayinii dhuguu yookiin wanta akkamii iyyuu gochuu dhiisuun gaarii dha.
Amantii qabdu Waaqayyo duratti ofii keetiif hojii irra oolchi. Namni wanta tokko itti amanee erga raawwatee booda ofitti hin murteessine gammadaa dha.
Utuu shakkuu yoo nyaate garuu amantiidhaan waan hin nyaanneef dursee itti murtaaʼeera. Dhuguma iyyuu wanti amantiidhaan hin hojjetamne hundi cubbuu dha.
Nuti warri jajjaboo taane dadhabina warra jajjaboo hin taanee baachuu qabna malee, of gammachiisuu hin qabnu.
Tokkoon tokkoon keenya wanta gaarii isaaniif gochuu fi isaan cimsuudhaan warra kaan haa gammachiisnu.
Kiristoos illee of hin gammachiisne; kanaa mannaa akkuma, “Arrabsoon warra si arrabsanii na irra gaʼe” jedhamee barreeffame taʼe.
Jabaannee dhaabachuu keenyaan, akkasumas jajjabina Kitaabota Qulqulluu keessaa argamuun abdii qabaachuu akka dandeenyuuf, wantoonni dursanii barreeffaman hundi barumsa akka irraa argannuuf barreeffamaniiru.
Ammas Waaqayyo inni jabaatanii dhaabachuu fi jajjabina namaaf kennu, yaadni Kiristoos Yesuus qabu isin gidduu akka jiraatu haa godhu;
kunis isin tokkummaadhaan, akkasumas sagalee tokkoon Waaqaa fi Abbaa Gooftaa keenya Yesuus Kiristoos akka galateeffattaniifi.
Kanaaf, akkuma Kiristoos ulfina Waaqayyootiif isin simate, isinis wal simadhaa.
Kiristoos, Waaqayyo dhuga qabeessa taʼuu isaa argisiisuuf warra dhaqna qabataniif tajaajilaa taʼuu isaa akka beektan nan barbaada; kunis abdii Inni abbootii isaaniitiif gale mirkaneessuuf,
akkasumas saboonni gara laafina isaatiif Waaqayyoon akka galateeffataniifi. Kunis akkuma, “Ani saboota gidduutti ifatti kanan si beeksisuu fi maqaa keetiif faarfannaa galataa kanan dhiheessu kanaafi” jedhamee barreeffametti dha.
Akkasumas Waaqayyo, “Isin saboonni, uummata isaa wajjin gammadaa” jedha.
Ammas, “Isin saboonni hundi Yihowaa galateeffadhaa; uummanni hundis isa haa galateeffatan” jedha.
Isaayyaasis, “Hiddi Issey inni saboota bulchuuf kaʼu ni mulʼata; saboonnis abdii isaanii isa irra ni kaaʼatu” jedheera.
Humna hafuura qulqulluutiin abdiin akka isiniif baayʼatutti, isatti amanamuu keessaniin Waaqayyo inni abdii kennu gammachuu fi nagaa guddaadhaan isin haa guutu.
Ammas yaa obboloota ko, isin mataan keessanis wanta gaariidhaan guutuu akka taatan, beekumsa hundumaatiin akka guutamtanii fi wal gorsuu akka dandeessan anumti iyyuu waaʼee keessan mirkanaaʼaa taʼeera.
Haa taʼu malee, gaarummaa guddaa Waaqayyo biraa anaaf kennameen, yaadachiisa kan biraa isinii kennuuf, qabxiiwwan tokko tokko ifatti isiniif barreesseera;
kunis ani Kiristoos Yesuusiif jedhee sabootaaf tajaajilaa uummataa akkan taʼuufi. Ani saboonni kun aarsaa fudhatama qabuu fi hafuura qulqulluudhaan kan qulqullaaʼan akka taʼaniif, hojii qulqulluu misiraachoo Waaqayyoo kana lallabuu irratti qabameen jira.
Kanaaf, barataa Kiristoos Yesuus waanan taʼee fi hojii Waaqayyoo waanan hojjedhuuf ani gammachuu qaba.
Saboonni wanta ani dubbadhee fi wanta ani hojjedheen kan ajajaman akka taʼaniif, wanta Kiristoos karaa koo hojjeteen alatti waan tokko illee dubbachuuf ija hin jabaadhu;
ani humna mallattoo fi dinqiitiin, akkasumas humna hafuura Waaqayyootiin, Yerusaalemii kaasee hanga naannoo Iliriiqum gaʼutti misiraachoo waaʼee Kiristoos ibsu guutummaatti lallabeera.
Kanaaf, buʼuura namni kan biraan kaaʼe irratti ijaaruu waanan hin barbaadneef, misiraachicha bakka maqaan Kiristoos itti beekametti akkan hin labsine murtoo godheen ture;
kunis akkuma, “Warri waaʼeen isaa itti himamee hin beekne ni argu, warri hin dhageenyes ni hubatu” jedhamee barreeffametti dha.
Ani yeroo baayʼee gara keessan dhufuu kanan dadhabes kanaafi.
Amma garuu naannoo kana keessaa bakkan itti hin tajaajille hin qabu; gara keessan dhufuufis waggoota hedduudhaaf hawwaa tureera.
Kanaaf, ani yommuun gara Ispeen dhaqu, dura isin argadhee yeroo muraasa ergan isinii wajjin dabarsee booda, hamma tokko akka na geggeessitan nan abdadha.
Amma garuu qulqulloota gargaaruuf gara Yerusaalem dhaquufan jedha.
Obboloonni Maqedooniyaa fi Akaayiyaa keessa jiran, qulqulloota Yerusaalem keessa jiranii fi hiyyeeyyii taʼaniif gammachuudhaan wanta qaban buusii godhaniiru.
Dhuguma iyyuu kana isaaniif gochuuf idaan waan isaan irra jiruuf gammachuudhaan kana godhaniiru; sababiin isaas warri saba Waaqayyoo hin taane wanta hafuuraa erga isaanii wajjin hirmaatanii, isaanis qabeenya isaaniitiin isaan tajaajiluuf dirqamni isaan irra jira.
Kanaaf, ergan kana xumuree fi buusii kana isaaniif kennee booda, karaa keessan goreen gara Ispeen dhaqa.
Kana malees, yommuun gara keessan dhufu, Kiristoos biraa eebba hedduu isiniif fidee akkan dhufu beeka.
Yaa obboloota ko, anaa wajjin Waaqayyoon cimsitanii akka anaaf kadhattan karaa Gooftaa Yesuus Kiristoosii fi karaa jaalala isa hafuura qulqulluudhaan argamuun isin nan jajjabeessa;
kunis namoota Yihudaa warra hin amanne irraa akkan ooluu fi gargaarsi ani qulqulloota Yerusaalem keessa jiraniif geessu isaan biratti fudhatama akka argatuuf,
akkasumas fedhii Waaqayyootiin gammachuudhaan gara keessan dhufee waliin boqonnaa akka argannuufi.
Waaqayyo inni nagaa kennu hunduma keessanii wajjin haa taʼu. Ameen.
Kanaaf erga akkas taʼee, abbaan keenya Abrahaam karaa foonii maal argate jechuu dandeenya?
Fakkeenyaaf, Abrahaam utuu hojiidhaan qajeelaa jedhameera taʼee, boonuuf sababii qaba ture; Waaqayyo duratti garuu boonuu hin dandaʼu.
Kitaabni Qulqulluun maal jedha? “Abrahaam Yihowaatti amane, kunis qajeelummaatti isaaf lakkaaʼame.”
Nama hojjetuuf wanti kaffalamu akka kennaatti utuu hin taʼin, akka gatii dadhabbii isaatti ilaalama.
Karaa gara biraa immoo nama hojii isaatti utuu hin taʼin, isa nama cubbamaa qajeelaa godhu Sanatti amanuuf, amantiin isaa akka qajeelummaatti lakkaaʼama.
Daawitis gammachuu namni Waaqayyo hojii malee qajeelaa godhee isa lakkaaʼu argatu akkana jedhee dubbateera:
“Namoonni balleessaan isaan hojjetan isaaniif dhiifamee fi cubbuun isaaniis isaaniif haguugame gammadoo dha;
namni Yihowaan cubbuu isaa itti hin lakkoofne gammadaa dha.”
Maarree, gammachuu akkasii warra dhaqna qabatan qofaatu argata moo, warri dhaqna hin qabannes ni argatu? Sababiin isaas, “Amantiin Abrahaam qajeelummaatti isaaf lakkaaʼame” jenneerra.
Taʼus, akka qajeelummaatti kan isaaf lakkaaʼame yoom ture? Erga dhaqna qabatee booda moo, utuu dhaqna hin qabatin dura ture? Erga dhaqna qabatee booda utuu hin taʼin, utuu dhaqna hin qabatin ture.
Amantii utuu dhaqna hin qabatin dura argateef, dhaqna qabaa isa mallattoo qajeelinaa taʼee tajaajilu akka chaappaatti fudhate; kanaaf, namoota utuu dhaqna hin qabatin amantii isaaniitiin qajeeloo akka taʼanitti lakkaaʼaman hundaaf abbaa taʼe;
inni sanyii isaa warra dhaqna qabataniifis abbaa dha; taʼus, warra dhaqna qabaa cimsanii hordofan qofaaf utuu hin taʼin, namoota amantii abbaan keenya Abrahaam utuu dhaqna hin qabatin dura qabu sana akka gaariitti hordofan hundaaf abbaa dha.
Sababiin isaas, Abrahaam yookiin sanyiin isaa addunyaa akka dhaalu abdii kan argate karaa seeraa utuu hin taʼin, karaa qajeelummaa isa amantiidhaan argamu sanaa ture.
Warri seera cimsanii hordofan dhaaltota yoo taʼan, amantiin gatii hin qabaatu; abdichis faayidaa kan hin qabne taʼa.
Dhugaa dubbachuuf Seerichi dheekkamsa fida, taʼus bakka seerri hin jirretti seera cabsuun hin jiru.
Kanaaf, abdiin sun amantii irraa kan argame dha; kunis kan taʼe, abdichi gaarummaa guddaa irratti kan hundaaʼe akka taʼuu fi sanyii isaa hundumaaf, jechuunis warra Seericha cimsanii hordofaniif qofa utuu hin taʼin, warra amantii Abrahaam isa abbaa hunduma keenyaa taʼe cimsanii hordofaniifis kan mirkanaaʼe akka taʼuufi.
(Kunis akkuma, “Ani saboota hedduudhaaf abbaa si godheera” jedhamee barreeffametti.) Kunis kan taʼe Waaqayyo isa Abrahaam amanate, isa warra duʼan jiraataa godhuu fi isa wantoota hin jirre akka jiranitti waamu duratti dha.
Abdachuuf sababii kan hin qabne taʼus, Abrahaam yaada “Sanyiin kee akkuma kana ni baayʼata” jedhamee abbaa saboota hedduu akka taʼu isatti himame amaneera.
Amantiin isaa kan hin laafne taʼus, yeroo kanatti (gara waggaa 100 waan taʼeef) qaama isaa isa duʼaa taʼee fi gadameessa Saaraa isa duʼaa taʼe yaade.
Taʼus, Waaqayyoof ulfina kennee amantii isaatti jabaate malee, abdii Waaqayyoo irratti amantii dhabee hin raafamne;
Waaqayyo wanta abdachiise raawwachuu akka dandaʼus guutummaatti mirkanaaʼaa taʼe.
Kanaaf, “qajeelummaatti isaaf lakkaaʼame.”
Haa taʼu malee yaadni, “isaaf lakkaaʼame” jedhu isa qofaadhaaf kan barreeffame miti;
kanaa mannaa nutis Waaqa isa Yesuus Gooftaa keenya duʼaa kaase sanatti waan amannuuf, nu warra akka qajeelootti lakkaaʼamneefis kan barreeffame dha.
Inni cubbuu keenyaaf dabarfamee kenname; qajeeloota jedhee nu waamuudhaafis duʼaa kaafame.
Kanaaf yaa obboloota ko, qaama keessan aarsaa jiraataa, qulqulluu fi Waaqayyo biraatti fudhatama qabu gootanii akka dhiheessitan gara laafina Waaqayyootiin isin nan kadhadha; kunis tajaajila qulqulluu dandeettii yaaduu keessanitti fayyadamtanii dhiheessitani dha.
Kana malees wanta gaarii, wanta fudhatama qabuu fi fedhii Waaqayyoo isa mudaa hin qabne ofuma keessanii mirkaneeffachuu akka dandeessaniif, sammuu keessan haaressuudhaan jijjiiramaa malee, sirni kun dhiibbaa akka isin irratti godhu hin heyyaminaa.
Namni isin gidduu jiru hundi, akka amantii Waaqayyo isaaf kennetti, sammuu fayyaa akka qabu karaa argisiisuun akka yaadu malee, hamma yaaduu qabu caalaa darbee waaʼee ofii isaa akka hin yaadne gaarummaa guddaa Waaqayyo anaaf kenneen isin nan gorsa.
Akkuma qaamni keenya utuu tokko taʼee jiruu, kutaawwan qaamaa hedduu qabuu fi kutaawwan qaamaa hundis hojii wal fakkaatu hin qabne,
nutis hedduu taanee utuu jirruu, tokkummaa Kiristoosii wajjin qabnuun qaama tokko dha; haa taʼu malee, hundi keenya dhuunfaatti kutaa qaama walii ti.
Kanaaf, akka gaarummaa guddaa nuuf kennameetti kennaa adda addaa waan qabnuuf, kennaan keenya raajii dubbachuu yoo taʼe, hamma amantii nuuf kenname sanaatti haa dubbannu;
yookiin kennaan keenya tajaajiluu yoo taʼe, tajaajiluu keenya itti haa fufnu; inni barsiisuus barsiisuu isaa itti haa fufu;
inni jajjabeessus jajjabeessuu isaa itti haa fufu; inni kennu arjummaadhaan haa kennu; inni geggeessu dhimmee kana haa godhu; inni namaaf garaa laafus kana gammachuudhaan haa godhu.
Jaalalli keessan fakkeessaa kan hin qabne haa taʼu. Wanta hamaa taʼe jibbaa; wanta gaarii taʼetti maxxanaa.
Jaalala obbolummaatiin hoʼisaa wal jaalladhaa. Kabaja walii kennuuf dursa fudhadhaa.
Jabaadhaa hojjedhaa malee, dhibaaʼoo hin taʼinaa. Hafuuraan kan gubattan taʼaa. Akka garbaatti Yihowaa tajaajilaa.
Abdichatti gammadaa. Rakkina keessatti jabaadhaa dhaabadhaa. Kadhannaatti jabaadhaa.
Qulqullootaaf akka rakkina isaaniitti wanta barbaachisu isaaniif kennaa. Keessummoota simachuu amaleeffadhaa.
Warra isin ariʼatan eebbisuu keessan itti fufaa; isaan eebbisaa malee hin abaarinaa.
Warra gammadanii wajjin gammadaa; warra booʼanii wajjin booʼaa.
Ilaalcha ofiif qabdan warra kaaniifis qabaadhaa; ilaalcha gad of qabuu qabaadhaa malee, of hin tuulinaa. Ogeeyyii akka taatanitti of hin lakkaaʼinaa.
Eenyuuf iyyuu wanta hamaa hamaadhaan hin deebisinaa. Wanta namoota hundumaa duratti gaarii taʼe hojjedhaa.
Hamma isiniif dandaʼametti karaa keessan namoota hundumaa wajjin nagaadhaan jiraadhaa.
Yaa obboloota jaallatamo, “‘Haaloo baʼuun kan koo ti; ani deebisee nan kaffala’ jedha Yihowaan” jedhamee waan barreeffameef, dheekkamsa Waaqayyoof dhiisaa malee ofii keessan haaloo hin baʼinaa.
Kanaa mannaa, “diinni kee yoo beelaʼe nyaachisi; yoo dheebote wanta dhugamu isaaf kenni; kana gochuudhaan barbadaa mataa isaa irratti tuulta.”
Hamaa gaariidhaan moʼuu kee itti fufi malee, hamaadhaan hin moʼamin.
Kanaaf, egaa maal jechuu dandeenya ree? Gaarummaan Waaqayyoo inni guddaan akka baayʼatuuf cubbuu hojjechuu keenya itti fufuu qabnaa?
Matumaa akkas taʼuu hin qabu! Cubbuudhaaf takkaa waan duuneef, kana booda akkamitti cubbuu keessa jiraachuu keenya itti fufna?
Yookiin warri cuuphamnee Kiristoos Yesuusii wajjin tokko taane hundi keenya, gara duʼa isaatti akka cuuphamne hin beektanii?
Kanaaf akkuma Kiristoos ulfina Abbaatiin duʼaa kaafame, nutis jireenya haaraa jiraachuuf karaa cuuphaa keenyaa duʼa isaatti isaa wajjin awwaalamneerra.
Duʼa akka isaa duʼuudhaan isaa wajjin tokkummaa yoo qabaanne, duʼaa kaʼuu akka isaa argachuudhaanis isaa wajjin tokkummaa akka qabaannu beekamaa dha.
Qaamni keenya inni cubbamaan nu irratti humna akka hin qabaannetti, akkasumas nuti sana booda garboota cubbuu akka hin taaneef, namummaan keenya inni moofaan isaa wajjin muka irratti akka fannifame beekna.
Sababiin isaas, namni duʼe cubbuu isaa irraa bilisa baʼeera.
Kana malees, Kiristoosii wajjin yoo duune isaa wajjin akka jiraannu ni amanna.
Kiristoos amma duʼaa waan kaafameef kana booda akka hin duune beekna; duuti kana booda isa irratti gooftummaa hin qabu.
Yesuus yeroo hundumaaf akka taʼutti cubbuudhaaf al tokko kan duʼe siʼa taʼu, jireenya amma jiraatu garuu Waaqayyoof jiraachaa jira.
Haaluma wal fakkaatuun, isinis cubbuudhaaf akka duutanii fi karaa Kiristoos Yesuus Waaqayyoof jiraachaa akka jirtan godhaa of ilaalaa.
Kanaaf, isin akka kajeellaa fooniitiif hin ajajamneef, cubbuun qaama keessan isa duʼu irratti mootii akka taʼu hin godhinaa.
Akkasumas qaama keessan cubbuudhaaf meeshaa jalʼinaa gootanii hin dhiheessinaa; kanaa mannaa, akka warra duʼaa kaafamaniitti Waaqayyoof of dhiheessaa; qaama keessanis meeshaa qajeelinaa godhaatii Waaqayyoof dhiheessaa.
Isin seera jala utuu hin taʼin, gaarummaa guddaa jala waan jirtaniif, cubbuun isin irratti gooftaa taʼuu hin qabu.
Kana irraa kaʼuudhaan maal jechuu dandeenya ree? Seera jala utuu hin taʼin, gaarummaa guddaa jala waan jirruuf cubbuu hojjechuu qabnaa? Matumaa!
Nama tokkoof akka garbichaatti ajajamuuf yoo of dhiheessitan, nama ajajamtan sanaaf garbicha akka taatan hin beektanii? Kanaaf, isin cubbuu isa gara duʼaatti geessuuf yookiin ajajamuu isa gara qajeelummaatti geessuuf garboota dha.
Haa taʼu malee, cubbuudhaaf garboota kan turtan yoo taatan iyyuu, barumsa imaanaadhaan isinitti kenname sanaaf garaa guutuudhaan waan ajajamtaniif Waaqayyoof galanni haa gaʼu.
Eeyyee, cubbuu irraa bilisa waan baataniif, qajeelummaadhaaf garboota taataniittu.
Foon keessan dadhabaa waan taʼeef, jechoota namoonni hubataniin nan dubbadha; akkuma kutaawwan qaama keessanii xuraaʼummaa fi hammina isa gocha hamminaa hojjechuutti geessuuf garboota gootanii dhiheessitan, ammas kutaawwan qaama keessanii qajeelummaa isa gara qulqullummaatti geessuuf garboota godhaa dhiheessaa.
Sababiin isaas, yeroo garboota cubbuu turtanitti, qajeelummaan gooftaa keessan hin turre.
Kanaaf, yeroo sanatti firii akkamii godhattu turtan? Firii amma itti qaanoftan godhattu turtan. Sababiin isaas, dhumni wantoota sanaa duʼa dha.
Haa taʼu malee, amma cubbuu irraa bilisa baatanii Waaqayyoof garboota waan taataniif, daandii qulqullummaatiin firii godhachaa jirtu; kunis dhumni isaa jireenya bara baraa ti.
Miindaan cubbuu duʼa dha; kennaan Waaqayyo kennu garuu, karaa Gooftaa keenya Kiristoos Yesuus jireenya bara baraa ti.
Egaa warri Kiristoos Yesuusii wajjin tokkummaa qaban cubbuu hin qaban.
Sababiin isaas, seerri hafuuraa inni warra Kiristoos Yesuusii wajjin tokkummaa qabaniif jireenya kennu, seera cubbuu fi seera duʼaa jalaa bilisa isin baaseera.
Foon dadhabaa waan taʼeef wanta Seerichi raawwachuu hin dandeenye, Waaqayyo cubbuu dhabamsiisuuf Ilma isaa fakkeenya namoota cubbuu dhaalaniitiin erguudhaan kana raawwate; kana gochuudhaanis cubbuu foon keessa jirutti murteessa;
kana kan godhes, ulaagaawwan qajeeloon Seericha keessa jiran nu warra akka fooniitti utuu hin taʼin, akka hafuuraatti deddeebinuun akka raawwatamaniifi.
Sababiin isaas warri akka fooniitti jiraatan, yaadni isaanii wantoota foonii irratti xiyyeeffata; warri akka hafuuraatti jiraatan garuu, yaadni isaanii wantoota hafuuraa irratti xiyyeeffata.
Yaadni ofii foon irratti akka xiyyeeffatu gochuun duʼa fida; yaadni ofii hafuura irratti akka xiyyeeffatu gochuun garuu jireenyaa fi nagaa fida;
sababiin isaas, foon seera Waaqayyootiif waan hin bitamnee fi bitamuus waan hin dandeenyeef, yaadni ofii foon irratti akka xiyyeeffatu gochuun diina Waaqayyoo taʼuu jechuu dha.
Kanaaf, warri fedha foonii wajjin haala wal simuun jiraatan, Waaqayyoon gammachiisuu hin dandaʼan.
Dhuguma hafuurri Waaqayyoo yoo isin keessa jiraate garuu, fedha foonii wajjin utuu hin taʼin, fedha hafuuraa wajjin tokkummaa qabaattu. Taʼus, namni tokko hafuura Kiristoos hin qabu taanaan, namni kun kan isaa miti.
Haa taʼu malee, Kiristoos isinii wajjin tokkummaa yoo qabaate, qaamni keessan sababii cubbuutiin duʼaa dha; hafuurri qulqulluun garuu sababii qajeelummaatiin jireenya isiniif argamsiisa.
Ammas hafuurri isaa inni Yesuusiin duʼaa kaase sun isin keessa yoo jiraate, inni Kiristoos Yesuusiin duʼaa kaase sun, karaa hafuura isaa isa isin keessa jiraatu sanaan qaama keessan isa duʼuuf jireenya ni kenna.
Kanaaf yaa obbolootaa, akka fooniitti jiraachuuf, akkasumas fedha isaa raawwachuuf dirqamni nu irra hin jiru;
akka fooniitti yoo jiraattan akka duutan beekamaa dha; hojii qaamni keessan hojjetu hafuuraan yoo ajjeestan garuu jireenya argattu.
Warri hafuura Waaqayyootiin geggeeffaman hundi dhuguma ijoollee Waaqayyoo ti.
Sababiin isaas, isin hafuura garbummaa isa lammata akka sodaattan isin godhu hin fudhanne; kanaa mannaa, hafuura akka ijoollee isaatti guddifamuu, jechuunis isa nuti “Aabbaa!” jennee ittiin waammannu sana fudhattan.
Nuti ijoollee Waaqayyoo taʼuu keenya hafuurichi ofii isaa hafuura keenyaa wajjin taʼee dhugaa baʼa.
Kanaaf, nuti ijoollee yoo taane dhaaltota, jechuunis dhaaltota Waaqayyoo ti; haa taʼu malee, kan dhaallu Kiristoosii wajjini, isaa wajjin yoo dhiphanne isaa wajjin ulfina ni arganna.
Sababiin isaas rakkinni yeroo ammaatti nu irra gaʼu, ulfina isa nu irratti mulʼachuuf jiru kam iyyuu wajjin wal bira qabamuu akka hin dandeenye nan yaada.
Uumamni mulʼachuu ijoollee Waaqayyoo hawwii guddaadhaan eeggachaa jira.
Uumamni wanta gatii hin qabneef bitameera; taʼus kan bitame fedhii isaatiin utuu hin taʼin, karaa isa abdiidhaan akka inni bitamu godhe sanaatiini dha;
kanas kan godhe, uumamni mataan isaas garbummaa tortoruu jalaa bilisa baʼee, bilisummaa ijoollee Waaqayyoo isa ulfina qabeessa akka argatuufi.
Uumamni hundi hanga ammaatti walii wajjin aadaa fi cinqamaa akka jiru beekna.
Kana qofa utuu hin taʼin, nuti warri firii jalqabaa taane, jechuunis warri hafuuricha argannes, nuti ofii keenyaan keessa keenyatti aadaa yeroo furichaan foon keenya irraa hiikamnee Waaqayyo akka ijoollee isaatti itti nu guddisu hawwii guddaadhaan eegganna.
Sababiin isaas nuti abdii kanaan fayyineerra; haa taʼu malee, abdiin ijaan argamu abdii miti; namni tokko wanta argu ni abdataa?
Haa taʼu malee, wanta hin argine abdanna yoo taʼe, jabaannee dhaabachuudhaan wanta sana hawwii guddaadhaan eegganna.
Haaluma wal fakkaatuun, hafuurichi dadhabbii keenya irratti nu gargaara; rakkinni isaa yommuu kadhachuun nu barbaachisu maal jennee akka kadhannu hin beeknu; haa taʼu malee, yommuu jechaan ibsuu dadhabnee aadnu hafuurichi ofii isaa nuuf kadhata.
Haa taʼu malee, hafuurichi fedhii Waaqayyoo wajjin haala wal simuun qulqullootaaf waan kadhatuuf, inni garaa namaa qoru sun, hiikni hafuurichaa maal akka taʼe beeka.
Waaqayyo warra isa jaallatan, akkasumas warra akka kaayyoo isaatti waamamaniif gaarii akka taʼutti hojii isaa hunda akka walitti qindeessu beekna;
Ilmi isaa obboloota hedduu gidduudhaa hangafa akka taʼuuf, Waaqayyo warra jalqaba beekamummaa isaaniif kenne dursee murteessuudhaan bifa Ilma isaa akka qabaatan godheera.
Kana malees, warra dursee murteesse ni waame; warra waame kanas qajeelota jedhe. Dhuma irratti warra qajeelota jedhee waame kanaafis ulfina kenne.
Kanaaf, waaʼee wantoota kanaa maal jechuu dandeenya ree? Waaqayyo nuu wajjin yoo taʼe, eenyutu nu mormuu dandaʼa?
Inni Ilma isaatiif illee utuu hin hilin hunda keenyaaf dabarsee erga isa kennee, wantoota kan biraa hundas akkasuma gaarummaadhaan isaa wajjin nuuf hin kennuu?
Warra Waaqayyo filate irratti eenyutu himata dhiheessuu dandaʼa? Qajeelota jedhee kan isaan waame Waaqayyo dha.
Eenyutu isaanitti murteessa? Sababiin isaas inni duʼe, inni duʼaa kaʼe, inni mirga Waaqayyoo taaʼee fi inni nuuf kadhatu Kiristoos Yesuusi dha.
Jaalala Kiristoos irraa gargar nu baasuu kan dandaʼu eenyu? Rakkina moo, dhiphina moo, ariʼatama moo, beela moo, daaruu moo, balaa moo goraadee dha?
Kunis akkuma, “Siif jennee guyyaa guutuu duʼaaf saaxilamna; akkuma hoolaa qalamuuf jedhuutti lakkaaʼamne” jedhamee barreeffametti dha.
Kanaa mannaa, karaa isa nu jaallate sanaa wantoota kana hunda irratti guutummaatti injifannoo arganna.
Sababiin isaas, duuti yookiin jireenyi yookiin maleekonni yookiin mootummoonni yookiin wantoonni amma jiran yookiin wantoonni dhufuuf jiran yookiin humnoonni
yookiin ol kaʼiinsi yookiin gad fageenyi yookiin uumamni kan biraan akkamii iyyuu, jaalala Waaqayyoo isa karaa Gooftaa keenya Yesuus Kiristoos ibsame irraa gargar nu baasuu akka hin dandeenye hubadheera.
Akkuma ani fakkeenya Kiristoos hordofu, isinis fakkeenya koo hordofaa.
Isin wanta hundumaatiin waan ana yaadattanii fi aadaa ani isinitti dabarse sana cimsitanii waan hordoftaniif isin nan galateeffadha.
Haa taʼu malee, mataan dhiira hundumaa Kiristoos, mataan dubartiis dhiira, mataan Kiristoos immoo Waaqayyo taʼuu isaa akka beektan nan barbaada.
Dhiirri mataa isaa haguuggatee kadhatu yookiin raajii dubbatu hundi mataa isaa salphisa;
taʼus, dubartiin haguuggachuu dhiisuun ishii, dubartii mataa ishii haaddattee wajjin waan wal ishii fakkeessuuf, dubartiin utuu mataa ishii hin haguuggatin kadhattu yookiin raajii dubbattus mataa ishii salphisti.
Dubartiin mataa ishii hin haguuggattu taanaan, rifeensa ishii haa murattu; haa taʼu malee, dubartiin tokko rifeensa ishii murachuun yookiin haaddachuun kan ishii qaanessu yoo taʼe haa haguuggattu.
Dhiirri bifaa fi ulfina Waaqayyoo waan taʼeef, mataa isaa haguuggachuu hin qabu, dubartiin garuu ulfina dhiiraa ti.
Sababiin isaas dubartiitu dhiira irraa dhufe malee, dhiirri dubartii irraa hin dhufne.
Kana malees, dubartiitu dhiiraaf uumame malee, dhiirri dubartiidhaaf hin uumamne.
Kanaan kan kaʼee fi sababii maleekotaatiin dubartiin mallattoo aangoo jala taʼuu ishii argisiisu mataa ishii irraa qabaachuu qabdi.
Kana malees, Gooftaa wajjin haala wal qabateen dubartiin dhiira malee jiraachuu, dhiirris dubartii malee jiraachuu hin dandaʼan.
Sababiin isaas akkuma dubartiin dhiira irraa argamte, dhiirris karaa dubartii argame; taʼus wanti hundi Waaqayyo biraa argame.
Mee isinumti ofii keessanii murteessaa: Dubartiin mataa ishii utuu hin haguuggatin Waaqayyoon kadhachuun ishii sirrii dhaa?
Dhiirri rifeensa dheereffachuun isaa salphina akka taʼe uumamni illee isin hin barsiisuu?
Dubartiin garuu rifeensa ishii dheereffachuun ishiidhaaf ulfina mitii? Sababiin isaas, rifeensi kan ishiidhaaf kenname haguuggii akka ishiidhaaf taʼuufi.
Namni tokko barsiifata kan biraa hordofuu qabna jedhee yoo falme garuu, nutis taane gumiin Waaqayyoo barsiifata kan biraa hin qabnu.
Haa taʼu malee, isin kan walitti qabamtan, wanta isin fayyaduuf utuu hin taʼin wanta isin miidhuuf waan taʼeef, qajeelfama kana kanan isiniif kennu isin galateeffachuuf miti.
Duraan dursee yommuu gumii keessatti walitti qabamtan wal qoqqooduun gidduu keessan akka jiru dhagaʼeera; anis kun dhugaa taʼuu isaa hamma tokko nan amana.
Isin keessaa warri fudhatama qaban adda baafamanii akka beekamaniif, gareewwan amantii isin gidduudhaa akka kaʼan beekamaa dha.
Yommuu iddoo tokkotti walitti qabamtan, kan walitti qabamtan dhuguma Irbaata Gooftaa nyaachuuf miti.
Sababiin isaas yommuu irbaata kana nyaattan, namni hundi dursee irbaata isaa waan nyaatuuf, inni tokko ni beelaʼa, inni tokko immoo ni machaaʼa.
Mana itti nyaattanii fi itti dhugdan hin qabdanii? Yookiin gumii Waaqayyoo tuffachuudhaan warra homaa hin qabne qaanessituu? Egaa ani maalan isiniin jechuu dandaʼa ree? Isin galateeffachuun qabaa? Ani sababii kanaatiin isin hin galateeffadhu.
Ani wantan Gooftaa irraa fudhadhe dabarsee isinitti kenneera; Gooftaa Yesuus galgala dabarfamee kennamuuf turetti maxinoo fuudhee
erga galateeffatee booda cabsee, “Kun foon koo isa isiniif kennamu argisiisa. Kana yeroo hundumaa yaadannoo kootiif godhaa” jedhe.
Xoofoo sanaa wajjin haala wal qabateenis akkasuma godhe; irbaata erga nyaatanii boodas, “Xoofoon kun kakuu haaraa isa dhiiga kootiin hundeeffamu argisiisa. Yommuu xoofoo kana dhugdan hundatti, kana yeroo hunda yaadannoo kootiif godhaa” jedhe.
Sababiin isaas, yommuu maxinoo kana nyaattanii fi xoofoo kana dhugdan hundatti, hanga inni dhufutti duʼa Gooftaa labsuu keessan itti fuftu.
Kanaaf, namni utuu isaaf hin malin, maxinoo Gooftaa nyaatu yookiin xoofoo Gooftaa dhugu kam iyyuu, foonii fi dhiiga Gooftaa wajjin haala wal qabateen itti gaafatama.
Jalqaba namni tokko erga of qoree booda kan isaaf malu taʼuu isaa haa mirkaneessu; sana boodas maxinoo sana irraa haa nyaatu, xoofoo sana irraas haa dhugu.
Sababiin isaas, namni wanta foonichi bakka buʼu utuu hin hubatin nyaatuu fi dhugu murtii ofitti fida.
Kanaan kan kaʼes, isin keessaa hedduun dadhabaniiru, akkasumas dhukkubsataniiru, namoonni baayʼeenis duʼaan boqotaniiru.
Utuu of qorreerra taʼee garuu, nutti hin murteeffamu ture.
Haa taʼu malee, yommuu nutti murteeffamu, nuti addunyaa wajjin akka hin yakkamneef, Yihowaan nu adabaa jira jechuu dha.
Kanaaf yaa obboloota ko, yommuu Irbaata Gooftaa nyaachuuf walitti qabamtan wal eegaa.
Walitti qabamuun keessan murtii akka isinitti hin fidneef, namni beelaʼe yoo jiraate mana isaatti haa nyaatu. Dhimmoota hafan garuu yeroo ani achi gaʼu nan sirreessa.
Phaawulos isa fedhii Waaqayyootiin ergamaa Kiristoos Yesuus taʼuudhaaf waamamee fi obboleessa keenya Sostenees irraa,
gumii Waaqayyoo isa Qorontos keessa jiruuf, isin warra tokkummaa Kiristoos Yesuusii wajjin qabdaniin qulqullooftaniif, akkasumas warra iddoo hunda jiranii fi Gooftaa hunda keenyaa Yesuus Kiristoosiin waammatanii wajjin qulqulloota taʼuudhaaf waamamtaniif:
Waaqayyo Abbaa fi Gooftaa keenya Yesuus Kiristoos biraa gaarummaa guddaanii fi nagaan isiniif haa taʼu.
Waaqayyo karaa Kiristoos Yesuus gaarummaa guddaa waan isinii kenneef, ani waaʼee keessaniif yeroo hunda Waaqa koo nan galateeffadha;
sababiin isaas waan hundumaatiin, jechuunis dandeettii dubbicha labsuu fi beekumsa guutuudhaan karaa Kiristoos badhaadhota taataniittu;
wanti waaʼee Kiristoos dhugaa baʼame, isin gidduutti hundee cimaa godhateera;
kanaaf mulʼachuu Gooftaa keenya Yesuus Kiristoos hawwiidhaan yommuu eeggattan, kennaan tokko illee matumaa isinitti hin hirʼatu.
Kana malees, guyyaa Gooftaa keenya Yesuus Kiristoositti himata akkamii irraa iyyuu walaba akka taataniif inni hamma dhumaatti isin cimsa.
Waaqayyo inni Ilma isaa Yesuus Kiristoos Gooftaa keenyaa wajjin tokkummaa akka qabaattan isin waame amanamaa dha.
Ammas yaa obboloota ko, hundi keessan wanti dubbattan tokko akka taʼuu fi wal qoqqooduun isin gidduu akka hin jiraanne, kanaa mannaa yaadaa fi kaayyoodhaan guutummaatti tokkummaa akka qabaattan maqaa Gooftaa keenya Yesuus Kiristoosiin isin nan gorsa.
Yaa obboloota ko, isin gidduu walitti buʼiinsi akka jiru namoonni maatii Qalooʼee tokko tokko waaʼee keessan natti himaniiru.
Kana jechuun koos tokkoon tokkoon keessan, “Ani kan Phaawulosi,” “Ani garuu kan Apholosi,” “Ani immoo kan Keefaa ti,” “Ani garuu kan Kiristoosi” jettu.
Kiristoos qoqqoodameeraa? Phaawulos muka irratti isiniif fannifameeraa? Moo maqaa Phaawulosiin cuuphamtan?
Ani Qarisphoosii fi Gaayos irraa kan hafe isin keessaa nama tokko illee waanan hin cuuphiniif Waaqayyoon nan galateeffadha;
kanaaf, isin keessaa eenyu illee maqaa Phaawulosiin cuuphameera jedhee dubbachuu hin dandaʼu.
Haa taʼu malee, maatii Isxifaanaas cuupheera. Kana irraa kan hafe nama kan biraa cuuphuu koo hin yaadadhu.
Kiristoos kan na erge akka ani misiraachoo labsuuf malee akka ani cuuphuuf miti; mukti dhiphinaa Kiristoos gatii akka hin dhabneef ani kanan lallabu ogummaa dubbachuutiin miti.
Dubbiin waaʼee muka dhiphinaa ibsu sun warra badaniif gowwummaa dha; nu warra fayyinuuf garuu humna Waaqayyoo ti.
Sababiin isaas, “Ani ogummaa namoota ogeeyyii taʼanii nan balleessa, beekumsa warra beektotaas darbadhee nan gata” jedhamee barreeffameera.
Egaa ogeessi eessa jira? Barsiisaan seeraa eessa jira? Namni sirna kanaaf falmus eessa jira? Waaqayyo ogummaa addunyaa gowwummaa hin goonee?
Addunyaan ogummaa isaatiin Waaqayyoon beekuu waan hin dandeenyeef, Waaqayyo karaa ergaa nuti lallabnuu fi warra kaanitti gowwummaa fakkaatu sanaa warra amanan fayyisuun gaarii akka taʼe hubateera.
Yihudoonni mallattoo gaafatu, Giriikonnis ogummaa barbaadu;
nuti garuu Kiristoos isa muka irratti fannifame lallabna; innis Yihudootaaf wanta nama gufachiisu dha; namoota saba Waaqayyoo hin taaneef immoo gowwummaa dha.
Haa taʼu malee, warra waamamaniif, jechuunis Yihudootaafis taʼe Giriikotaaf Kiristoos humna Waaqayyoo fi ogummaa Waaqayyoo ti.
Sababiin isaas wanti kan Waaqayyoo inni akka gowwummaatti ilaalamu, ogummaa namootaa irra ni caala; wanti kan Waaqayyoo inni akka dadhabaatti ilaalamu jabina namootaa irra ni caala.
Yaa obbolootaa, isinumti iyyuu waamamuu keessan irraa akka hubattanitti, warri akka ilaalcha namootaatti ogeeyyii taʼan hedduun, namoonni jajjaboo taʼan hedduunii fi namoonni maatii beekamoo keessaa dhalatan hedduun hin waamamne;
kanaa mannaa, Waaqayyo warra ogeeyyii taʼan qaanessuuf wantoota addunyaa gowwummaa taʼan filate; akkasumas Waaqayyo wantoota jajjaboo taʼan qaanessuuf, wantoota addunyaa dadhaboo taʼan filate;
Waaqayyo wantoota iddoo guddaa qaban gatii dhabsiisuuf, wantoota addunyaa gatii hin qabne, tuffatamoo taʼanii fi iddoo guddaa hin qabne filate;
kanaaf namni kam iyyuu Waaqayyo duratti boonuu hin dandaʼu.
Haa taʼu malee, Kiristoos Yesuusii wajjin tokkummaa qabaachuu kan dandeessan karaa isaa ti; Kiristoos immoo ogummaa Waaqayyo biraa nuuf dhufe, qajeelummaa fi qulqullummaa nuuf taʼeera; akkasumas karaa furichaa bilisa nu baaseera;
kunis akkuma, “Inni boonu Yihowaadhaan haa boonu” jedhamee barreeffametti dha.
Dhimma anaaf barreessitan sana ilaalchisee, dhiirri tokko dubartii utuu hin tuqu taʼee gaarii dha;
haa taʼu malee halalummaan waan babalʼateef, dhiirri hundi haadha manaa ofii isaa haa qabaatu; dubartiin hundis abbaa manaa ofii ishii haa qabaattu.
Abbaan manaa wanta haati manaa isaa argachuu qabdu ishiidhaaf haa kennu; haati manaas abbaa manaa ishiitiif akkuma kana haa gootu.
Haati manaa qaama ishii irratti aangoo hin qabdu, aangoon kan abbaa manaa ishii ti; haaluma wal fakkaatuun abbaan manaas qaama isaa irratti aangoo hin qabu, aangoon kan haadha manaa isaa ti.
Yeroo keessan kadhannaadhaaf akka oolchitan walii galtanii yeroo murtaaʼeef yoo taʼe malee wal hin dhowwatinaa; of toʼachuu dadhabuudhaan kan kaʼe Seexanni akka isin hin qorreef sana boodas deebiʼaa waliin taʼaa.
Taʼus kana akka ajajaatti utuu hin taʼin, akka gorsaatti nan dubbadha.
Haa taʼu malee, namoonni hundi akka koo utuu taʼanii nan gammadan ture. Taʼus namni hundi kennaa ofii isaa Waaqayyo biraa argate qaba; inni tokko waan tokko, inni tokko immoo waan kan biraa.
Warra gaaʼela hin godhannee fi warra abbaan manaa irraa duʼeen, ani akkuma kootti utuu jiraatanii isaaniif wayya nan jedha.
Of toʼachuu yoo dadhaban garuu gaaʼela haa godhatan; sababiin isaas hawwiidhaan gubachuu mannaa gaaʼela godhachuu wayya.
Namoota gaaʼela godhataniif qajeelfama nan kenna; haa taʼu malee, ana utuu hin taʼin Gooftaatu kenna; haati manaa abbaa manaa ishii irraa gargar hin baʼin.
Yoo gargar baate garuu, utuu hin heerumin haa jiraattu yookiin abbaa manaa ishii wajjin haa araaramtu; abbaan manaas haadha mana isaa hin dhiisin.
Warra kaaniifis wantan jedhu qaba; taʼus anatu jedha malee Gooftaa miti: Obboleessi tokko haadha manaa hin amanne yoo qabaatee fi ishiinis isaa wajjin jiraachuuf yoo walii galte ishii hin dhiisin;
dubartiin tokkos abbaa manaa hin amanne yoo qabaattee fi innis ishii wajjin jiraachuuf yoo walii gale, ishiin abbaa manaa ishii hin dhiisin.
Sababiin isaas, abbaan manaa hin amanne firooma haadha manaa isaa wajjin qabuun qulqulluu taʼeera; haati manaa hin amannes firooma obboleessa sanaa wajjin qabduun qulqulluu taateetti; utuu kana taʼuu baatee ijoolleen keessan xuraaʼoo taʼu turan, amma garuu qulqulloota dha.
Inni hin amanne gargar baʼuu yoo filate garuu gargar haa baʼu; obboleessi yookiin obboleettiin tokko haala akkasii keessatti dirqamni isaan irra hin jiru; taʼus Waaqayyo nagaa isiniif kenneera.
Ati yaa haadha manaa nana, abbaa manaa kee ni fayyifta yoo taʼe maal beekta? Yookiin ati yaa abbaa manaa nana, haadha manaa kee ni fayyifta yoo taʼe maal beekta?
Haa taʼu malee, namni hundi akkuma Yihowaan qooda isaa isaaf kennetti, akka Waaqayyo isa waametti akkuma kanaan haa deddeebiʼu. Ani qajeelfama kana gumiiwwan hunda keessatti nan kenna.
Namni tokko kan waamame erga dhaqna qabatee booda dhaa? Inni akka nama dhaqna hin qabannee hin taʼin. Namni tokko kan waamame utuu dhaqna hin qabatiinii? Inni dhaqna hin qabatin.
Dhaqna qabachuun homaa miti, dhaqna qabachuu dhiisuunis homaa miti; wanti iddoo guddaan kennamuufii qabu ajaja Waaqayyoo eeguu dha.
Namni tokko haala akkamii keessa iyyuu utuu jiruu yoo waamame haaluma sanaan haa jiraatu.
Utuu garbicha taatee jirtuu waamamtee? Kun si hin yaaddessin; taʼus bilisa baʼuu yoo dandeesse carraa kanatti fayyadami.
Namni utuu garbicha taʼee jiruu Gooftaadhaan waamame kam iyyuu, bilisa baʼee kan Gooftaa taʼeera; haaluma wal fakkaatuun, namni bilisa baʼee waamame kam iyyuu garbicha Kiristoosi dha.
Isin gatiidhaan bitamtaniittu; garboota namootaa taʼuun keessan haa gaʼu.
Yaa obbolootaa, namni tokko haala akkamii keessa iyyuu utuu jiruu yoo waamame, inni Waaqayyo duratti haaluma sanaan haa jiraatu.
Ammas warra qeerroo fi warra durba taʼan ilaalchisee ani Gooftaa biraa ajaja hin fudhanne; haa taʼu malee, amanamaa taʼuuf akka nama Gooftaan gara laafina itti argisiise tokkootti yaada koo nan dubbadha.
Kanaaf, rakkina yeroo ammaa jiru irraa kan kaʼe namni tokko haaluma keessa jiruun yoo itti fufe gaarii natti fakkaata.
Haadha manaatti hidhamteettaa? Hiikamuuf yaalii gochuu dhiisi. Haadha manaa hin qabduu? Taanaan haadha manaa fuudhuu hin barbaadin.
Yoo fuute garuu cubbuu hojjette jechuu miti. Qeerroon yoo fuudhe, durbis yoo heerumte cubbuu hojjetaniiru jechuu miti. Warri akkas godhan garuu foon isaanii irratti rakkina fidu. Ani garuu kana irraa isin oolchuuf yaalii gochaan jira.
Kana malees yaa obbolootaa, yeroon hafe gabaabaa taʼuu isaa isinitti himuu nan barbaada. Ammaa jalqabee warri haadha manaa qaban, akka warra haadha manaa hin qabnee haa taʼan;
warri booʼan akka warra hin boonyee haa taʼan; warri gammadan akka warra hin gammadnee haa taʼan; warri bitanis akka warra homaa hin qabnee haa taʼan;
warri addunyaatti fayyadaman akka warra guutummaatti itti hin fayyadamnee haa taʼan; sababiin isaas doʼiin addunyaa kanaa jijijjiiramaa jira.
Ani akka isin yaaddoo irraa bilisa taatan nan barbaada. Namni hin fuune akkamitti Gooftaa akka gammachiisu, jechuunis waaʼee tajaajila Gooftaa yaaddaʼa.
Namni fuudhe garuu akkamitti haadha manaa isaa akka gammachiisu, jechuunis waaʼee wantoota addunyaa yaaddaʼa;
yaadni isaas hihhirameera. Dubartiin hin heerumnes taʼe durbi tokko qaamaa fi hafuuraan qulqulluu taatee jiraachuuf waaʼee wantoota Gooftaa yaaddofti. Dubartiin heerumte tokko garuu akkamitti abbaa manaa ishii akka gammachiistu, jechuunis waaʼee wantoota addunyaa yaaddofti.
Kana kanan isiniin jedhu garuu, faayidaa keessaniif, jechuunis wanta sirrii taʼeef isin kakaasuuf, akkasumas yaadni keessan utuu hin hihhiramin garaa guutuudhaan Gooftaadhaaf akka bultaniif malee bilisummaa isin dhabsiisuuf jedhee miti.
Namni tokko utuu hin fuudhin jiraachuudhaan of toʼachuu akka dadhabe yoo isatti dhagaʼamee fi umurii dargaggummaa irra kan darbe yoo taʼe wanti inni gochuu qabu kana dha: Wanta barbaade haa godhu; cubbuu isatti hin taʼu. Warri akkasii gaaʼela haa godhatan.
Haa taʼu malee, namni tokko utuu hin fuudhin jiraachuuf yoo garaa isaatti murteessee fi fuudhuu akka qabu kan isatti hin dhagaʼamne yoo taʼe, akkasumas of toʼachuu kan dandaʼu yoo taʼee fi murtoo isaa kanas eegee jiraachuuf yoo kutate gaarii godha.
Akkasumas inni fuudhu gaarii godha, inni hin fuune immoo caalaatti gaarii godha.
Haati manaa tokko hanga abbaan manaa ishii lubbuudhaan jirutti hidhamteetti. Abbaan manaa ishii yoo duʼe garuu Gooftaadhaan qofa haa taʼu malee nama barbaaddetti heerumuuf bilisa dha.
Akka ilaalcha kootti garuu utuu hin heerumin yoo jiraatte caalaatti gammachuu qabaatti; anis hafuura Waaqayyoo akkan qabu hin shakku.
Ani qooqa namootaa fi qooqa maleekotaatiin yoon dubbadhe illee, jaalala hin qabu taanaan garuu akka sibiila iyyuu yookiin akka meeshaa muuziqaa walitti rukutamee sagalee guddaa dhageessisuun taʼa.
Kennaa raajii dubbachuu yoon qabaadhee fi iccitii qulqulluu hunda yoon hubadhe, akkasumas beekumsa hunda yoon qabaadhee fi amantii gaarota iddoo isaaniitii sochoosu yoon qabaadhe illee, jaalala hin qabu taanaan garuu ani gatii hin qabu.
Warra kaan sooruuf qabeenya koo hunda yoon kennee fi akkan itti boonuu dandaʼuufis qaama koo dabarsee yoon kenne jaalala hin qabu taanaan garuu, faayidaa tokko illee hin argadhu.
Jaalalli obsaa dha, gaarummaas ni argisiisa. Jaalalli hin hinaafu. Jaalalli of hin jaju, of hin bokoksu;
amala sirrii hin taane hin argisiisu, faayidaa mataa isaa qofa hin barbaadu, hin aaru. Miidhaa isa irra gaʼe galmeessee hin qabatu.
Jalʼinatti hin gammadu, kanaa mannaa dhugaa wajjin gammada.
Waan hundumaa dandaʼa, waan hundumaa amana, waan hundumaa abdata, yeroo hunda jabaatee dhaabata.
Jaalalli matumaa hin badu. Haa taʼu malee kennaan raajii dubbachuus yoo taʼe ni hafa, qooqa hin beekne dubbachuunis yoo taʼe ni dhaabata, beekumsis yoo taʼe ni hafa.
Sababiin isaas beekumsa guutuu hin taane qabna, raajii guutuu hin taane dubbanna;
wanti guutuu taʼe yommuu dhufu garuu, wanti guutuu hin taane ni hafa.
Ani yeroon ijoollee turetti, akka ijoolleetti nan dubbadhan ture, akka ijoolleetti nan yaadan ture, akka ijoolleetti sababii nan dhiheessan ture, amma garuu nama guddaa waanan taʼeef, amala ijoollummaa dhiiseera.
Amma daawwitii sibiilaatiin bifa dimimmisaaʼu argina, yeroo sana garuu fuulaa fuulatti argina. Amma beekumsa guutuu hin qabu, yeroo sana garuu akkuma Waaqayyo guutummaatti na beeku, anis beekumsa guutuu nan qabaadha.
Haa taʼu malee, wantoonni sadan kun yeroo hundumaa jiraatu, isaanis amantii, abdii fi jaalala dha; isaan keessaa inni hunda irra caalu garuu jaalala dha.
Kanaaf yaa obbolootaa, isin Kiristoosii wajjin haala wal qabateen daaʼimman waan taataniif, ani akka nama fooniitti malee akka nama hafuuraatti isinitti dubbachuu hin dandeenye.
Isin waan hin jabaanneef, ani aannan malee nyaata jabaa isin hin soorre. Ammuma iyyuu taanaan isin hin jabaanne;
sababiin isaas isin amma iyyuu nama foonii ti. Hinaaffaa fi lolli gidduu keessan waan jiruuf, isin akka namoota addunyaatti deddeebiʼuu keessan mitii?
Inni tokko “Ani kan Phaawulosi,” inni tokko immoo “Ani kan Apholosi” yommuu jedhu, isin akkuma namoota kaanii taʼuu keessan mitii?
Egaa Apholos eenyu? Phaawulos hoo eenyu? Isaan tajaajiltoota hojii Gooftaan isaaniif kenne hojjetanii fi isinis karaa isaanii amantoota taatani dha.
Ani nan dhaabe, Apholos bishaan obaase, kan guddise garuu Waaqayyo dha;
kanaaf, ulfina argachuu kan qabu Waaqayyo isa guddisu malee, isa dhaabus taʼe isa bishaan obaasu miti.
Inni dhaabus taʼe inni bishaan obaasu tokko dha; taʼus, namni hundi akkuma hojii isaatti badhaasa isaa ni fudhata.
Sababiin isaas nuti warra Waaqayyoo wajjin hojjennu dha. Isin maasii Waaqayyoo isa misoomaa jiru dha; akkasumas isin gamoo Waaqayyoo ti.
Ani gaarummaa Waaqayyoo isa guddaa anaaf kennameen akka nama dandeettii ijaarsaa qabuutti buʼuura kaaʼeera; namni kan biraan garuu isa irratti ni ijaara. Haa taʼu malee, namni hundi akkamitti akka isa irratti ijaaru of eeggannoodhaan haa yaadu.
Sababiin isaas buʼuura isa kaaʼame, jechuunis Yesuus Kiristoosiin alatti namni kam iyyuu buʼuura kan biraa kaaʼuu hin dandaʼu.
Ammas namni kam iyyuu buʼuura sana irratti warqiidhaan, meetiidhaan, dhagaa gatii guddaa qabuun, mukaan, citaadhaan yookiin hoffaadhaan yoo ijaare,
guyyichi qormaataa sun hojicha waan mulʼisuuf maalummaan hojii nama hundumaa ni mulʼata; sababiin isaas hojichi ibiddaan mulʼata, ibiddichis namni hundi ijaarsa akkamii akka ijaare qoree mulʼisa.
Ijaarsi namni kam iyyuu buʼuura sana irratti ijaare yoo isaaf hafe inni badhaasa argata;
hojiin nama kamii iyyuu yoo gubate garuu kasaaraan irra gaʼa; taʼus inni ofii isaatii ni oola; garuu akka nama ibidda keessa darbee ooluu taʼa.
Isin mataan keessan mana qulqullummaa Waaqayyoo akka taatanii fi hafuurri Waaqayyoo akka isin keessa jiraatu hin beektanii?
Namni kam iyyuu mana qulqullummaa Waaqayyoo yoo diige, Waaqayyo isa ni diiga; sababiin isaas manni qulqullummaa Waaqayyoo qulqulluu dha, manni qulqullummaa sunis isini.
Namni kam iyyuu of hin gowwoomsin: Isin gidduudhaa namni sirna kana keessatti ogeessa akka taʼe yaadu, inni ogeessa taʼuu akka dandaʼuuf gowwaa haa taʼu.
Sababiin isaas, “Inni ogeeyyii haxxummaa mataa isaaniitiin isaan qabata” jedhamee waan barreeffameef, ogummaan addunyaa kanaa Waaqayyo biratti gowwummaa dha.
Akkasumas, “Yihowaan yaadni namoota ogeeyyii taʼanii gatii akka hin qabne beeka.”
Kanaaf namni kam iyyuu namootaan of hin jajin; sababiin isaas wanti hundi kan keessani;
Phaawulos yookiin Apholos yookiin Keefaan yookiin addunyaan yookiin jireenyi yookiin duuti yookiin wantoonni amma jiran yookiin wantoonni dhufuuf jiran, wantoonni hundi kanuma keessani;
isin immoo kan Kiristoosi; Kiristoos immoo kan Waaqayyoo ti.
Ani nama bilisa taʼe mitii? Ani ergamaa mitii? Ani Gooftaa keenya Yesuusiin hin arginee? Isin hoo tajaajila Gooftaa keessatti buʼaa hojii koo mitii?
Ani warra kaaniif yoon ergamaa taʼuu baadhe illee, isiniif ergamaa taʼuun koo hin shakkisiisu! Sababiin isaas isin chaappaa ani ergamaa Gooftaa taʼuu koo mirkaneessu dha.
Deebiin ani warra ana qoraniif kennu kanatti aanee kan jiru dha:
Nuti nyaachuu fi dhuguuf mirga hin qabnuu?
Nuti akkuma ergamoota warra kaanii fi akka obboloota Gooftaa, akkasumas akka Keefaa haadha manaa amante fudhannee wajjin deemuuf mirga hin qabnuu?
Yookiin wanta ittiin jiraannu argachuuf jecha hojjechuu dhiisuuf mirga kan hin qabne anaa fi Barnaabaas qofa dhaa?
Loltuun baasii mataa isaatiin tajaajilu eenyu? Biqiltuu wayinii dhaabee firii isaa kan hin nyaanne eenyu? Yookiin horii horsiisee aannan isaa kan hin dhugne eenyu?
Wantoota kana kanan dubbadhu akka ilaalcha namootaattii? Seerichi hoo waaʼee wantoota kanaa hin dubbatuu?
Seera Musee keessatti, “Qotiyyoo midhaan siribsiisu afaan isaa hin hidhin” jedhamee barreeffameera. Waaqayyo kana kan jedhe waaʼee qotiyyoo yaaddaʼee tii?
Moo wanta kana kan dubbate waaʼee keenyaaf jedhee ti? Namni qotuu fi namni midhaan siribsiisu qooda isaa akka fudhatu abdatee kana waan godhuuf, kun dhuguma waaʼee keenyaaf barreeffame.
Nuti wantoota hafuuraa isin gidduutti erga facaasnee, wantoota jireenyaaf barbaachisan tokko tokko isin irraa argachuun keenya dogoggoraa?
Namoonni kaan erga mirga kana isin irratti qabaatanii, nuti kana isin irraa argachuuf isaan caalaa mirga hin qabnuu? Taʼus, nuti mirga kanatti hin fayyadamne; kanaa mannaa, misiraachoo waaʼee Kiristoos ibsu karaa kamiin iyyuu akka hin danqineef wantoota hundumaa dandeenyee jiraanna.
Namoonni tajaajila qulqulluu raawwatan, wanta nyaatan mana qulqullummaa keessaa akka fudhatan, akkasumas namoonni yeroo hunda iddoo aarsaatti tajaajilan iddoo aarsaa sana irraa qooda isaanii akka fudhatan hin beektanii?
Haaluma wal fakkaatuun, namoonni misraachicha labsan, wantoota karaa misiraachichaa argataniin akka jiraatan Gooftaan ajajeera.
Ani garuu qophiiwwan kana keessaa tokkotti illee hin fayyadamne. Taʼus ani wantoota kana kanan isiniif barreessu kun akka anaaf godhamuuf jedhee miti; sababiin isaas namni kam iyyuu wanta ani ittiin boonu kana ana jalaa fudhachuu mannaa duʼuu anaaf wayya!
Ammas misiraachicha yoon lallabe dirqamni waan ana irra jiruuf boonuuf sababii hin qabu. Misiraachicha yoon lallabuu baadhe garuu anaaf wayyoo!
Kana fedhii kootiin yoon hojjedhe badhaasa qaba; taʼus fedhii koo malee yoon hojjedhe illee, itti gaafatamummaan imaanaadhaan natti kennameera.
Maarree badhaasni koo maali dha? Badhaasni koo yommuun misiraachicha labsu aangoo koo karaa sirrii hin taaneen akkan itti hin fayyadamneef misiraachicha tola labsuu koo ti.
Ani namoota hundumaa irraa bilisa yoon taʼe iyyuu, hamma anaaf dandaʼame namoota hedduu boojiʼuuf jecha namoota hundumaaf garbicha of godheera.
Yihudoota boojiʼuuf, Yihudootaaf akka Yihudiin taʼe; ani mataan koo yoon seera jala jiraachuu baadhe illee, warra seera jala jiran boojiʼuuf warra seera jala jiraniif akka nama seera jala jiruun taʼe.
Ani Waaqayyo duratti seera malee kanan hin jiraannee fi seera Kiristoos jala kanan jiru yoon taʼe iyyuu, warra seera hin qabne boojiʼuuf warra seera hin qabneef akka nama seera hin qabneen taʼe.
Warra dadhaboo taʼan boojiʼuuf, warra dadhaboo taʼaniif akka nama dadhabaa nan taʼe. Hamma anaaf dandaʼametti namoota tokko tokko oolchuuf akaakuu namootaa hundaaf waan hundumaa nan taʼe.
Haa taʼu malee, misiraachicha namoota kaaniin gaʼuuf, misiraachichaaf jedhee waan hundumaa nan godha.
Warri dorgommii fiigichaa irra jiran hundi akka fiigan, taʼus badhaasicha kan argatu isa tokko qofa akka taʼe hin beektanii? Isinis badhaasicha akka argattaniif haaluma kanaan fiigaa.
Kana malees, namni dorgommii irratti hirmaatu hundi karaa hundumaatiin of toʼata. Isaan gonfoo badu argachuuf kana godhu; nuti garuu gonfoo hin badne argachuuf kana goona.
Kanaaf, ani akka kanaan kanan fiigu kaayyoo malee miti; ani akkasumaan qilleensa rukutuuf hin abootu;
haa taʼu malee, ani warra kaaniif ergan lallabee booda, ani ofii koo akkan fudhatama hin dhabneef qaama koo haleeleen akka garbichaatti akka anaaf ajajamu godha.
Kanaaf yaa obbolootaa, ani yommuun gara keessan dhufe, iccitii Waaqayyoo isa qulqulluu dubbii nama ajaaʼibsiisuun yookiin ogummaadhaan isiniif labsaa hin dhufne.
Ani yommuun isinii wajjin ture Yesuus Kiristoos isa muka irratti fannifame malee wanta kan biraa kamiif iyyuu xiyyeeffannaa akkan hin kennine murteesseen ture.
Ani gara keessan kanan dhufes dadhabbii, sodaa fi hollannaa guddaadhaan ture;
kan ani dubbadhee fi kan ani isiniif lallabes jechoota ogummaa warra nama sossobaniin utuu hin taʼin, hafuuraa fi humna Waaqayyoo mulʼisuudhaan ture;
kana kan ani godhes, amantiin keessan ogummaa namootaa irratti utuu hin taʼin humna Waaqayyoo irratti kan hundaaʼe akka taʼuufi.
Ammas namoota bilchaatan gidduutti ogummaa dubbanna; taʼus kan dubbannu ogummaa sirna kanaa yookiin ogummaa bulchitoota sirna kanaa warra baduuf jiranii miti.
Kanaa mannaa, ogummaa Waaqayyoo isa karaa iccitii qulqulluu mulʼifame, jechuunis ogummaa Waaqayyoo isa dhokataa isa inni sirna kana dura ulfina keenyaaf dursee murteesse sana dubbanna.
Bulchitoota sirna kanaa keessaa ogummaa kana kan beeke tokko illee hin turre; utuu beekaniiru taʼee silaa Gooftaa isa ulfina qabeessa taʼe sana hin fannisan turan.
Haa taʼu malee akkuma, “Wantoota Waaqayyo namoota isa jaallataniif qopheesse, iji hin argine, gurris hin dhageenye yookiin garaan namootaas hin yaadne” jedhamee barreeffame taʼe.
Waaqayyo karaa hafuura isaa wantoota kana nutti mulʼiseera; sababiin isaas hafuurri wanta hundumaa, jechuunis wantoota Waaqayyoo warra gad fagoo taʼan illee ni qora.
Yaada nama tokko keessa jiru hafuura namicha sana keessa jiru malee, namoota keessaa eenyutu beekuu dandaʼa? Haaluma wal fakkaatuun hafuura Waaqayyoo malee, yaada Waaqayyoo namni beekuu dandaʼu hin jiru.
Ammas nuti wantoota Waaqayyo gaarummaadhaan nuu kenne beekuu akka dandeenyuuf, hafuura addunyaa utuu hin taʼin, hafuura isa kan Waaqayyoo fudhanneerra.
Kana malees, wantoota kana kan dubbannu jechoota ogummaa namootaa irraa baranneen miti; kanaa mannaa, dhimmoota hafuuraa jechoota hafuuraatiin yommuu ibsinu, dubbii hafuura irraa baranneen dubbanna.
Haa taʼu malee wantoonni kun nama fooniitiif gowwummaa waan taʼaniif, namni akkasii wantoota hafuura Waaqayyoo irraa dhufan hin fudhatu; hafuuraan kan qoraman waan taʼaniifis inni isaan hubachuu hin dandaʼu.
Namni hafuuraa garuu waan hundumaa qora, taʼus ofii isaatii nama kamiin iyyuu hin qoramu.
Kitaabni Qulqulluun, “Akka inni isa barsiisuuf, eenyutu yaada Yihowaa beeke?” jedha. Nuti garuu yaada Kiristoos qabna.
Ammas yaa obbolootaa, abbootiin keenya hundi duumessa jala akka turanii fi hundi isaaniis galaana keessa darbuu isaanii akka beektan nan barbaada;
hundi isaanii Musee hordofanii duumessichaa fi galaanichaan cuuphaman;
hundi isaanii nyaata hafuuraa tokko nyaatan;
hundi isaanii bishaan hafuuraa tokko dhugan. Sababiin isaas isaan kattaa hafuuraa isa isaan duukaa deemu irraa dhugu turan; kattaan sunis Kiristoosiin argisiisa ture.
Taʼus, Waaqayyo isaan keessaa hedduu isaaniitti waan hin gammadneef, isaan lafa onaa keessatti kufanii hafaniiru.
Nutis akkuma isaan wanta hamaa hawwan wanta hamaa akka hin hawwineef, wantoonni kun fakkeenya nuuf taʼaniiru.
Akkuma, “Namoonni sun nyaachuu fi dhuguuf taaʼan. Sirbuufis ol kaʼan” jedhamee barreeffame, akkuma isaan keessaa tokko tokko godhan warra waaqolii tolfamoo waaqeffatan hin taʼinaa.
Akkuma isaan keessaa tokko tokko halalummaa raawwatanii guyyaa tokkotti namoonni 23,000 dhuman, nutis halalummaa raawwachuu amaleeffachuu haa dhiisnu.
Akkuma isaan keessaa tokko tokko isa qoranii bofaan balleeffaman, nutis Yihowaa qoruu haa dhiisnu.
Akkuma isaan keessaa tokko tokko gungumanii isa balleessu sanaan balleeffaman, isinis hin gunguminaa.
Wantoonni kun fakkeenya akka taʼaniif isaan irra gaʼan; nu warra dhumni sirnichaa irra gaʼes akeekkachiisuuf barreeffaman.
Kanaaf namni, “Ani dhaabadheera” jedhee yaadu akka hin kufne of haa eeggatu.
Qorumsi qorumsa namoota kaan irra gaʼu irraa adda taʼe isin irra hin geenye. Haa taʼu malee, Waaqayyo amanamaa waan taʼeef, hamma baachuu dandeessan caalaa akka qoramtan hin heyyamu; kanaa mannaa, jabaattanii dhaabachuu akka dandeessaniif, yeroo qoramtanitti karaa itti keessaa baatan isiniif qopheessa.
Kanaaf, yaa obboloota jaallatamo waaqolii tolfamoo waaqeffachuu irraa baqadhaa.
Ani akka namoota hubachuu dandaʼaniitti isinitti nan dubbadha; wanta ani dubbadhe ofuma keessanii murteessaa.
Xoofoon eebbaa nuti eebbisnu, dhiiga Kiristoos irraa hirmaachuu mitii? Maxinoon nuti cabsinu, qaama Kiristoos irraa hirmaachuu mitii?
Sababiin isaas, nuti hundi keenya maxinoo tokkicha sana irraa waan hirmaannuuf, nuti hedduu yoo taane iyyuu maxinoo tokko, jechuunis qaama tokko dha.
Warra fooniin Israaʼeloota taʼan ilaalaa: Warri aarsaa sana nyaatan, iddoo aarsaa sana irraa hirmaatu mitii?
Kanaaf, ani maal jechaan jira? Wanti waaqa tolfamaadhaaf aarsaa taʼe gatii qaba yookiin waaqni tolfamaan gatii qaba jechuu koo tii?
Lakki; saboonni aarsaa kan dhiheessan Waaqayyoof utuu hin taʼin, jinniiwwaniifi jechuu koo ti; ani immoo isin jinniiwwanii wajjin qooda akka qabaattan hin barbaadu.
Xoofoo Yihowaa fi xoofoo jinniiwwanii dhuguu hin dandeessan; “maaddii Yihowaa” fi maaddii jinniiwwanii irraa nyaachuu hin dandeessan.
Yookiin ‘Yihowaan akka hinaafu isa kakaasaa jirraa’? Nuti isa caalaa jaboo dhaa?
Wanti hundi heyyamameera, taʼus wanti hundi faayidaa qaba jechuu miti. Wanti hundi heyyamameera, taʼus wanti hundi ijaaruuf gargaara jechuu miti.
Namni hundi yoom iyyuu faayidaa mataa isaa utuu hin taʼin, faayidaa nama kaanii haa barbaadu.
Qalbii keessaniin kan kaʼe utuu hin gaafatiin wanta gabaa fooniitti gurguramu kam iyyuu nyaadhaa;
sababiin isaas, “laftii fi wanti isa keessa jiru hundi kan Yihowaa ti.”
Namni hin amanne tokko yoo isin afeeree fi isinis dhaquu yoo barbaaddan, qalbii keessaniin kan kaʼe utuu hin gaafatiin wanta isiniif dhihaate kam iyyuu nyaadhaa.
Namni tokko, “Kun wanta aarsaa taʼee dhihaate dha” yoo isiniin jedhe garuu, nama isinitti hime sanaa fi qalbii irraa kan kaʼe hin nyaatinaa.
Qalbii jechuun koo isa kan keessanii utuu hin taʼin, qalbii nama isa kan biraa jechuu koo ti. Bilisummaan koo qalbii nama kan biraatiin maaliif itti murteeffama?
Ani galateeffadheen nyaadha erga taʼee, wanta ani itti galateeffadhee nyaadheef maaliifan arrabsama?
Kanaaf, yoo nyaattan yookiin yoo dhugdan yookiin wanta kam iyyuu yoo gootan, wanta hundumaa ulfina Waaqayyootiif godhaa.
Yihudootattis taʼe Giriikotatti, akkasumas gumii Waaqayyootti gufuu taʼuu irraa of qusadhaa;
kana jechuun, namoonni akka fayyaniif faayidaa koo utuu hin taʼin, faayidaa namoota hedduu barbaadee wanta hundaan namoota hunda gammachiisuuf akkuma ani yaalii godhu jechuu dha.
Qulqullootaaf buusii qarshii walitti qabuu ilaalchisee, qajeelfama ani gumiiwwan Galaatiyaa keessatti argamaniif kenne hordofuu dandeessu.
Buusiin qarshii kun yeroo ani isin bira dhufu akka hin godhamneef, tokkoon tokkoon keessan guyyaa jalqaba torbaniitti akkuma galii keessaniitti hamma tokko adda baasaatii kaaʼaa.
Anis yommuun achi gaʼu, namoonni isin amanamoo taʼuu isaanii xalayaa keessaniin mirkaneessitan sun, kennaa isin gaarummaadhaan kennitan Yerusaalemitti akka geessan nan godha.
Achi dhaquun koo barbaachisaa akka taʼe yoo natti dhagaʼame garuu, isaan anaa wajjin achi dhaqu.
Haa taʼu malee, Maqedooniyaa keessa darbee waanan deemuuf, yeroon Maqedooniyaa keessa darbu gara keessan nan dhufa;
isinis iddoo ani deemutti hamma tokko akka na geggeessitaniif, tarii isin bira nan tura yookiin ganna iyyuu isin biratti nan dabarsa taʼa.
Yihowaan yoo jedhe, ani yeroo muraasa isinii wajjin akkan dabarsu waanan abdadhuuf, amma utuun darbaa jiruu isinitti goree isin ilaaluu hin barbaadu.
Hamma Ayyaana Phenxeqosxeetti garuu Efesoon keessa nan tura;
sababiin isaas, balballi balʼaan tajaajilaaf carraa anaaf argamsiisu anaaf banameera; garuu mormitoonni hedduun jiru.
Ximotewos akkuma koo hojii Yihowaa waan hojjetuuf, inni yommuu gara keessan dhufu, isin gidduutti homaa akka inni hin sodaanne godhaa.
Kanaaf, eenyu illee isa hin tuffatin. Ani obbolootaa wajjin isa eegaa waanan jiruuf, gara koo akka dhufu nagaadhaan isa geggeessaa.
Obboleessa keenya Apholos ilaalchisee, inni obbolootaa wajjin gara keessan akka dhufu cimsee isa gorseera. Taʼus inni amma dhufuuf hin yaadne; yommuu carraa argatu garuu ni dhufa.
Dammaqaa jiraadhaa, amantiitti cimaa dhaabadhaa, dhiira taʼaa, jaboo taʼaa.
Wanta hojjettan hunda jaalalaan hojjedhaa.
Ammas yaa obboloota ko, ani isin nan gorsa: Maatiin Isxifaanaas Akaayiyaa keessatti barattoota warra jalqabaa akka taʼanii fi qulqulloota tajaajiluuf guutummaatti akka of kennan beektu.
Isinis namoota akkasii fi warra nu deggeran, akkasumas warra jabaatanii hojjetan hundaaf bitamuu keessan itti fufaa.
Isaan, isin asii dhabamuu keessaniin wanta hirʼate waan guutaniif, Isxifaanaas, Farxunaaxosii fi Akaayiqos as jiraachuu isaaniitti guddaa nan gammada.
Isaan hafuura koo fi hafuura keessan haaressaniiru. Kanaaf, namoota akkasiitiif beekamtii kennaa.
Gumiiwwan Eeshiyaa keessa jiran nagaa isiniif dhaamu. Aqiilaa fi Phirisqillaan gumii mana isaanii keessa jiruu wajjin, isin warra barattoota Gooftaa taataniif garaadhaa nagaa isiniif dhaamu.
Obboloonni hundi nagaa isiniif dhaamu. Dhungannaa qulqulluudhaan nagaa wal gaafadhaa.
Kun nagaa ani Phaawulos harka kootiin isiniif barreesse dha.
Namni Gooftaa hin jaallanne kam iyyuu abaaramaa haa taʼu. Yaa Gooftaa keenya kottu!
Gaarummaan Gooftaa Yesuus inni guddaan isinii wajjin haa taʼu.
Jaalalli koo isin warra Kiristoos Yesuusii wajjin tokkummaa qabdan hundumaa wajjin haa taʼu.
Ani namni haadha manaa abbaa isaa wajjin jiraatu tokko isin gidduu akka jiru dhagaʼeera; halalummaan akkasii immoo isa warri saba Waaqayyoo hin taane raawwatan irra iyyuu caalaa jibbisiisaa dha.
Maarree isin gadditanii namni gocha kana raawwate gidduu keessanii akka baafamu gochuu mannaa kanatti of jajuu qabduu?
Ani qaamaan yoon isin bira jiraachuu baadhe illee, hafuuraan waanan isinii wajjin jiruuf, akkan qaamaan isin bira jiruutti nama gocha kana raawwate kana irratti murteesseera.
Maqaa Gooftaa keenya Yesuusiin yommuu walitti qabamtan, ani humna Gooftaa keenya Yesuusii wajjin hafuuraan isinii wajjin akkan jiru beekuudhaan,
dhiibbaan cubbuu namni kun gumicha irratti geessisu akka baduu fi hafuurri gumichaa guyyaa Gooftaatti akka eegamuuf, nama kana Seexanatti dabarsaa kennaa.
Of jajuun keessan kun gaarii miti. Raacitii xinnoon guutummaa bukichaa akka bukeessu hin beektanii?
Akkuma amma bukoo haaraa raacitii hin qabne taatan kana, bukoo haaraa akka taataniif raacitii moofaa of gidduudhaa baasaa. Sababiin isaas hoolaan Faasikaa keenya Kiristoos aarsaa taʼeera.
Kanaaf, raacitii moofaadhaan yookiin raacitii hamminaa fi raacitii cubbuutiin utuu hin taʼin, maxinoo raacitii hin qabne isa qulqulluu fi dhugaadhaan ayyaanicha kabajuu keenya itti haa fufnu.
Xalayaa koo keessatti namoota halalee taʼanii wajjin michuummaa qabdan akka dhiistan isiniif barreesseen ture;
kana jechuun koo namoota addunyaa kanaa warra halalee yookiin sassattoota yookiin saamtota taʼan yookiin waaqolii tolfamoo waaqeffatan irraa guutummaatti fagaadhaa jechuu koo miti. Utuu akkana taʼee addunyaa keessaa baʼuu qabdu turtan.
Amma garuu ani kanan isiniif barreessu, nama obboleessa utuu ofiin jedhuu, halalummaatti jiraatu yookiin sassattuu taʼe yookiin waaqolii tolfamoo waaqeffatu yookiin nama arrabsu yookiin machooftuu yookiin saamtuu taʼee wajjin michummaa qabdan akka dhiistaniifi; nama akkanaa wajjin nyaata illee hin nyaatinaa.
Namoota ala jiranitti murteessuuf maaltu na galche? Warra keessa jiranitti isin hin murteessitanii?
Warra ala jiranitti Waaqayyo ni murteessa. “Nama hamaa gidduu keessanii baasaa.”
Jaalala hordofaa; kennaa hafuuraa argachuuf, caalaatti immoo raajii dubbachuuf carraaqqii cimaa gochuu keessan itti fufaa.
Namni qooqa hin beekneen dubbatu namootatti utuu hin taʼin Waaqayyotti dubbata; sababiin isaas, inni hafuuraan iccitii qulqulluu kan dubbatu taʼus namni isa hubatu tokko illee hin jiru.
Namni raajii dubbatu garuu, dubbii isaatiin namoota ni ijaara, ni gargaara, akkasumas ni jajjabeessa.
Namni qooqa hin beekneen dubbatu of ijaara, namni raajii dubbatu garuu gumii ijaara.
Ammas ani hundi keessan qooqa hin beekne akka dubbattan nan barbaada; raajii akka dubbattan garuu caalaatti nan filadha. Inni qooqa hin beekne dubbatu gumichi jajjabina akka argatuuf yoo hiikuu baate, inni raajii dubbatu isa qooqa hin beekneen dubbatu sana irra ni caala.
Haa taʼu malee ammas yaa obboloota ko, ani mulʼataan yookiin beekumsaan yookiin raajiidhaan yookiin barumsaan utuu hin taʼin, gara keessan dhufee qooqa hin beekneen yoon isinitti dubbadhe maalan isin fayyada?
Kun sagalee wantoonni lubbuu dhabeeyyiin kan akka ulullee fi baganaa dhageessisanii wajjin tokko dha. Sagaleen adda taʼe yoo dhagaʼame malee, sagaleen ululleen yookiin baganaan sun dhageessisu akkamitti adda baafamee beekamuu dandaʼa?
Malakanni tokko sagalee adda hin baafamne yoo dhageessise eenyutu lolaaf qophaaʼa?
Haaluma wal fakkaatuun isinis qooqa hin beekneen dubbii salphaatti hubatamuu dandaʼu yoo dubbattan malee, namni tokko wanta dubbatame akkamitti beekuu dandaʼa? Isin qilleensatti kan dubbattan taatu.
Addunyaa irra qooqni hedduun jira; haa taʼu malee qooqni hiika hin qabne hin jiru.
Sababiin isaas ani dubbii dubbatame sana yoon hubachuu baadhe, ani nama dubbachaa jiru sanatti keessummaa nan taʼa, namni dubbatu sunis anatti keessummaa taʼa.
Kanaaf, isinis kennaa hafuuraa argachuuf hawwii guddaa waan qabdaniif, kennaawwan gumicha ijaaran baayʼinaan argachuuf carraaqaa.
Kanaan kan kaʼes namni qooqa hin beekne dubbatu, hiikuu akka dandaʼuuf haa kadhatu.
Sababiin isaas ani qooqa hin beekneen yoon kadhadhe, inni kadhachaa jiru kennaa hafuuraa koo sana dha; sammuun koo garuu firii hin qabu.
Kanaaf maaltu godhamuu qaba ree? Ani kennaa hafuuraatiin nan kadhadha, haa taʼu malee sammuu kootiinis nan kadhadha. Ani kennaa hafuuraatiin faarfannaa galataa nan faarfadha, sammuu kootiinis garuu faarfannaa galataa nan faarfadha.
Taʼuu baannaan garuu, kennaa hafuuraatiin galata yoo dhiheessite, namni gidduu keessan jiruu fi hin baranne tokko wanta ati dubbachaa jirtu waan hin hubanneef, galata dhiheessituuf akkamitti “Ameen” jedha?
Dhugaa dha, ati haala gaariidhaan galateeffachaa jirta, namni inni kan biraan garuu ijaaramaa hin jiru.
Ani hunda keessan caalaa qooqa hin beekne hedduudhaan waanan dubbadhuuf Waaqayyoon nan galateeffadha.
Haa taʼu malee, gumii keessatti warra kaanis barsiisuu akkan dandaʼuuf, qooqa hin beekneen jechoota kuma kudhan dubbachuu mannaa, sammuu kootiin jechoota shan dubbachuu nan filadha.
Yaa obboloota ko, hubannaa keessaniin daaʼimman hin taʼinaa; kanaa mannaa wanta hamaadhaaf daaʼimman taʼaa, hubannaa keessaniinis gaʼeessota taʼaa.
Seericha keessatti, “‘Ani qooqa keessummaa fi jechoota warra ormaatiin namoota kanatti nan dubbadha; taʼus yeroo kanatti illee isaan ana hin dhagaʼan’ jedha Yihowaan” jedhamee barreeffameera.
Kanaaf, qooqa hin beekneen dubbachuun warra amananiif utuu hin taʼin warra hin amanneef mallattoo dha; raajii dubbachuun garuu warra hin amanneef utuu hin taʼin warra amananiifi.
Iddoo guutummaan gumichaa walitti qabamee jirutti, hundi isaanii qooqa hin beekneen utuu dubbatanii namoonni hin baranne yookiin hin amanne yoo ol seenan, namoonni kun maraataniiru isiniin hin jedhanii?
Haa taʼu malee, isin hundi keessan utuu raajii dubbachaa jirtanii, namni hin amanne yookiin hin baranne tokko yoo ol seene, wanti isin dubbattan hundi akka inni of ceephaʼu isa godha, akkasumas gad fageenyaan akka of qoru isa kakaasa.
Yeroo kanatti iccitiin garaa isaa keessa jiru ifatti baʼa; kanaaf adda isaatiin gad gombifamee, “Dhuguma Waaqayyo isin gidduu jira” jedhee Waaqayyoon waaqeffata.
Egaa yaa obboloota ko, maaltu godhamuu qaba ree? Yeroo walitti qabamtan, inni tokko kennaa faarfannaa qaba, inni tokkos kennaa barsiisuu qaba, inni kan biraan immoo kennaa mulʼataa qaba, inni tokko kennaa qooqa hin beekneen dubbachuu qaba, inni kan biraan immoo kennaa isa qooqa hin beekneen dubbatame hiikuu qaba. Taʼus, wantoonni hundi gumicha jajjabeessuuf haa taʼan.
Kana malees, namoonni qooqa hin beekneen dubbatan yoo jiraatan, nama lama yookiin yoo baayʼate nama sadii haa taʼan; isaanis dabareedhaan haa dubbatan; namni kan biraanis wanta isaan dubbatan sana haa hiiku.
Namni hiiku hin jiru taanaan garuu, gumii keessatti callisanii ofii isaanii fi Waaqayyotti haa dubbatan.
Namoonni lama yookiin sadii raajii haa dubbatan, warri kaan immoo hiika isaa hubachuuf haa yaalan.
Haa taʼu malee, namni tokko utuma achi taaʼaa jiruu mulʼanni yoo isaaf kenname inni jalqaba dubbachaa ture sun haa callisu.
Sababiin isaas, hundi isaanii akka baratanii fi hundi isaanii jajjabina akka argataniif, hundi keessan dabareedhaan raajii dubbachuu dandeessu.
Kennaawwan hafuuraa raajotaaf kennaman raajotaaf ni ajajamu.
Sababiin isaas Waaqayyo Waaqa nagaa ti malee Waaqa jeequmsaa miti. Akkuma gumiiwwan qulqullootaa hunda keessatti godhamu,
dubartoonni akka dubbatan waan isaaniif hin heyyamamneef gumii keessatti haa callisan. Kanaa mannaa, akkuma Seerichi dubbatu dhiirotaaf haa bitaman.
Wanta tokko barachuu yoo barbaadan, mana isaaniitti abbootii manaa isaanii haa gaafatan; sababiin isaas, dubartiin tokko gumii keessatti dubbachuun ishii qaanii dha.
Maarree dubbiin Waaqayyoo isin biraa dhufee? Moo isinuma qofa bira gaʼe?
Namni raajii akka taʼe yookiin kennaa hafuuraa akka qabu yaadu kam iyyuu, wanti ani isiniif barreessu kun ajaja Gooftaa akka taʼe amanee fudhachuu qaba.
Haa taʼu malee, namni kana tuffatu kam iyyuu ni tuffatama.
Kanaaf, yaa obboloota ko raajii dubbachuuf carraaqqii cimaa godhaa; taʼus, qooqa hin beekneen dubbachuu hin dhowwinaa.
Haa taʼu malee, wanti hundi haala gaarii taʼeen, akkasumas karaa seera qabuun haa raawwatamu.
Ammas yaa obboloota ko, waaʼee misiraachoo ani isiniif lallabe, isa isin fudhattanii fi itti cimtanii dhaabattan sanaa isin yaadachiisuu nan barbaada.
Isin misiraachoo ani isiniif lallabe kana cimsitanii yoo qabattan karaa isaa fayyina ni argattu; taʼuu baannaan garuu amantoota taʼuun keessan faayidaa hin qabu jechuu dha.
Ani wanta hunda caaluu fi isan fudhadhe sana isinitti dabarseera; kunis akkuma Kitaabonni Qulqulluun jedhan, Kiristoos cubbuu keenyaaf ni duʼe;
akkasumas ni awwaalame; akkuma Kitaabonni Qulqulluun jedhan guyyaa sadaffaattis duʼaa ni kaafame;
achiis Keefaatti, sana boodas warra Kudha Lamaanitti mulʼate.
Achiis al tokkotti obboloota 500 caalanitti mulʼate; isaan keessaa tokko tokko duʼaniiru; hedduun isaanii garuu amma iyyuu nuu wajjin jiru.
Sana booda immoo Yaaqoobitti mulʼate; achiis ergamoota hundatti mulʼate.
Hundumaa booda garuu, ana isa akka nama utuu yeroon isaa hin gaʼin dhalate taʼetti mulʼate.
Ani gumii Waaqayyoo ariʼachaa waanan tureef, nama ergamoota hundumaatii gad taʼee fi ergamaa jedhamee waamamuun anaaf hin malle dha.
Haa taʼu malee gaarummaa Waaqayyoo isa guddaatiin ani wantan amma taʼe kana taʼeera. Gaarummaa guddaan inni natti argisiises, faayidaa kan hin qabne hin turre; taʼus, hunduma isaanii caalaa jabaadhee hojjedheera; kana kan hojjete garuu gaarummaa Waaqayyoo isa guddaa anaa wajjin jiru malee ana miti.
Egaa, anis taʼe isaan karaa kanaan lallabna, isinis kan amantan karuma kanaani.
Ammas Kiristoos warra duʼan keessaa akka kaafame ni lallabama erga taʼee, isin keessaa namoonni tokko tokko akkamitti duʼaa kaʼuun warra duʼanii hin jiru jedhu?
Duʼaa kaʼuun warra duʼanii hin jiru taanaan, Kiristoos duʼaa hin kaafamne jechuu dha.
Kiristoos duʼaa hin kaafamne yoo taʼe immoo lallabni keenya gatii hin qabu; amantiin keessanis gatii hin qabu jechuu dha.
Kana malees, warri duʼan duʼaa hin kaafaman yoo taʼe, isa Waaqayyo dhuguma duʼaa hin kaafne duʼaa kaaseera jennee Waaqayyo irratti ragaa baʼaa waan jirruuf nuti namoota Waaqayyoof sobaan ragaa baʼan taaneerra.
Sababiin isaas warri duʼan duʼaa hin kaafaman yoo taʼe, Kiristoosis duʼaa hin kaafamne jechuu dha.
Kana malees, Kiristoos duʼaa hin kaafamne yoo taʼe, amantiin keessan gatii hin qabu; isin ammas akkuma cubbamoota taatanitti jirtu jechuu dha.
Warri Kiristoosii wajjin tokkummaa qabanii fi duʼanis badaniiru jechuu dha.
Nuti Kiristoosiin kan abdanne jireenyuma isa ammaa kanaaf qofa yoo taʼe, nama hundumaa caalaa kan isaaniif gaddamu taana.
Amma garuu Kiristoos warra duʼan keessaa isa jalqabaa taʼee duʼaa kaafameera.
Sababiin isaas akkuma duuti karaa nama tokkoo dhufe, duʼaa kaʼuun warra duʼaniis karaa nama tokkoo dhufa.
Akkuma namoonni hundi karaa Addaam duʼan, karaa Kiristoos namoonni hundi ni jiraachifamu.
Haa taʼu malee, hundi isaanii dabaree isaaniitiin jireenya argatu: Jalqaba Kiristoostu duʼaa kaʼe; achiis warra yeroo inni argamutti kan Kiristoos taʼantu jireenya argata.
Achiis mootummoota hunda, aangoo hundaa fi humna erga balleessee booda, Mootummicha Waaqa isaa fi Abbaa isaatti dabarsee yommuu kennu xumura taʼa.
Sababiin isaas, inni hanga Waaqayyo diinota isaa hunda miilla isaa jala godhutti mootii taʼee bulchuu qaba.
Diinni inni dhumaa, jechuunis duuti ni balleeffama.
Sababiin isaas Waaqayyo, “wantoonni hundi miilla isaa jalatti akka isaaf bitaman godheera.” ‘Wantoonni hundi isaaf bitamaniiru’ yommuu jedhu garuu, Waaqayyo isa wantoonni hundi akka isaaf bitaman godhe Sana akka hin dabalanne beekamaa dha.
Haa taʼu malee, wantoonni hundi erga isaaf bitamanii booda, Waaqayyo hundumaatiif waan hunda akka taʼuuf, yeroo sanatti Ilmi mataan isaa isa wantoonni hundi akka isaaf bitaman godhe Sanaaf ni bitama.
Kun taʼuu baannaan, warri duʼuuf jedhanii cuuphaman faayidaa maalii argatu? Warri duʼan matumaa hin kaʼan yoo taʼe, isaan cuuphaa akkasii kan cuuphaman maaliifi?
Nuti hoo yeroo hunda maaliif balaadhaaf saaxilamna?
Ani guyyaa guyyaadhaan duʼaaf nan saaxilama. Yaa obboloota ko, kunis Gooftaa keenya Kiristoos Yesuusii wajjin haala wal qabateen akkuma gammachuu ani isin irraa argadhu sanaa mirkanaaʼaa dha.
Anis akkuma namoota kaanii Efesoonitti bineensotaa wajjin walʼaansoo wal qabuun koo faayidaa maalii anaaf qaba ree? Warri duʼan hin kaʼan yoo taʼe, “bor waan duunuuf, haa nyaannu, haa dhugnus.”
Hin gowwoominaa. Hiriyummaa gadheen amala gaarii mancaasa.
Namoonni tokko tokko waaʼee Waaqayyoo waan hin beekneef, karaa qajeelaa taʼeen gara yaada keessaniitti deebiʼaa; cubbuu hojjechuus hin amaleeffatinaa. Ani isin qaanessuufan kana dubbadha.
Haa taʼu malee, namni tokko, “Warri duʼan akkamitti kaʼu? Yommuu duʼaa kaʼan hoo qaama akkamii qabaatu?” jedha taʼa.
Ati yaa gowwaa nana! Wanti ati facaastu jalqaba yoo duʼe malee jiraataa hin taʼu.
Kana malees, wanti ati facaastu qamadiis taʼe sanyii gosa kan biraa yoo taʼe firii tokkittii qofa malee qaama isa biqilee guddachuuf jiru sana miti;
Waaqayyo garuu akka ofii isaatiif barbaadetti qaama isaaf kenna; sanyiiwwan hundaaf qaama ofii isaanii isaaniif kenna.
Foon hundi tokko miti, taʼus, foon namaa gosa tokko dha, foon loonii kan biraa dha, foon simbirrootaa kan biraa dha, foon qurxummii kan biraa dha.
Qaamawwan samii jiru, qaamawwan lafaas jiru; haa taʼu malee, ulfinni qaamawwan samii gosa tokko dha; ulfinni qaamawwan lafaa gosa kan biraa dha.
Ulfinni aduu gosa tokko dha; ulfinni addeessaa gosa kan biraa dha; ulfinni urjootaa gosa kan biraa dha; ulfinni urjii tokkoo isa tokko irraa adda dha.
Duʼaa kaʼuun warra duʼaniis akkuma kana. Tortoruudhaan facaafama, kan hin tortorre taʼee kaafama.
Salphinaan facaafama, ulfinaan kaafama. Dadhabinaan facaafama, humnaan kaafama.
Qaama fooniitiin facaafama, qaama hafuuraatiin kaafama. Qaamni foonii yoo jiraate, qaamni hafuuraas jira.
Kanaaf, “Addaam namni jalqabaa, qaama jiraataa taʼe” jedhamee barreeffameera. Addaam inni boodaa hafuura isa jireenya kennu taʼe.
Haa taʼu malee, qaamni inni jalqabaa isa hafuuraa sana miti, kanaa mannaa isa foonii ti. Qaamni hafuuraa sana booda dhufe.
Namni inni jalqabaa lafa irraa dhufe, akkasumas biyyoo irraa hojjetame; namni inni lammaffaan garuu samii irraa dhufe.
Akkuma isa biyyoo irraa hojjetame sanaa, warri biyyoo irraa hojjetamanis akkuma kana; akkuma isa samii irraa dhufe sanaa, warri samii irra taʼanis akkuma kana.
Akkuma bifa isa biyyoo irraa hojjetame sanaa uffanne, bifa isa samii irraa dhufe sanaas ni uffanna.
Haa taʼu malee yaa obbolootaa, ani kana isinitti nan hima: Foonii fi dhiigni Mootummaa Waaqayyoo dhaaluu hin dandaʼu; inni tortorus isa hin tortorre dhaaluu hin dandaʼu.
Ani iccitii qulqulluu tokko isinitti nan hima: Hundi keenya duʼaan hin boqonnu; garuu hundi keenya ni jijjiiramna,
malakanni inni dhumaa yeroo afuufamu, battalumaan, hanga liphsuu ijaatti ni jijjiiramna. Sababiin isaas malakanni ni afuufama, warri duʼan kan hin tortorre taʼanii kaʼu, nutis ni jijjiiramna.
Inni tortoru kun isa hin tortorre uffachuu qaba, inni duʼu kunis isa hin duune uffachuu qaba.
Haa taʼu malee, yommuu inni tortoru kun isa hin tortorre uffatuu fi inni duʼu kun isa hin duune uffatu, yeroo sanatti, “Duuti bara baraaf ni liqimfame” jedhamee inni barreeffame ni raawwatama.
“Yaa duʼa nana injifannoon kee meerre ree? Yaa duʼa nana ilkeen kee meerre ree?”
Ilkeen duʼa fidu cubbuu dha, humni cubbuus Seericha dha.
Waaqayyo garuu karaa Gooftaa keenya Yesuus Kiristoos injifannoo waan nuu kenneef galanni isaaf haa gaʼu!
Kanaaf, yaa obboloota jaallatamo, Gooftaa wajjin haala wal qabateen, dadhabbiin keessan gatii kan hin qabne akka hin taane beekaatii jabaadhaa dhaabadhaa, hin sochoʼinaa, yeroo hunda hojiin Gooftaa kan isiniif baayʼatu taʼaa.
Namni kam iyyuu nuti tajaajiltoota Kiristoosii fi bulchitoota iccitii Waaqayyoo isa qulqulluu akka taane godhee nu ilaaluu qaba.
Gama kanaan bulchitoonni amanamoo taʼuutu isaan irraa eegama.
Ammas ani isiniin yookiin dhaddacha ilmaan namootaatiin qoramuu koo homaatti hin lakkaaʼu. Anumti illee of hin qoru.
Sababiin isaas qalbiin koo waan tokkoon illee ana hin ceephaʼu. Taʼus, kun qajeelaa taʼuu koo kan mirkaneessu miti; kanaa mannaa inni ana qoru Yihowaa dha.
Kanaaf, utuu yeroon isaa hin gaʼin dura wanta tokko irratti iyyuu hin murteessinaa; hamma Gooftaan dhufutti eegaa. Inni wantoota dukkana keessa dhokatan ifatti baasa; yaadni garaa namaa keessa jirus akka beekamu godha; yeroo sanatti namni hundi Waaqayyo irraa galata isaaf malu fudhata.
Ammas yaa obbolootaa, faayidaa keessaniif jedhee ani ofii koo fi Apholosiin fakkeenya godhee kanan dubbadhe, kooraan of bokoksitanii nama tokko isa kan biraa irra akka hin caalchisne seera buʼuuraa, “Wantoota barreeffaman irra hin darbin” jedhu akka nu irraa barattaniifi dha.
Siin isa tokko irra adda kan godhe eenyu? Wanta hin fudhanne maal qabda? Fudhatteetta taanaan immoo, akka waan hin fudhanneetti maaliif of jajja?
Isin wanta isin barbaachisu argattaniittu jechuu dhaa? Sooromtaniittu jechuu dhaa? Nu malee mootota taatanii bulchuu jalqabdaniittu! Nutis isinii wajjin mootota taanee akka bulchinuuf, mootota taatanii bulchuu utuu jalqabdaniittu taʼee ani iyyuu nan gammadan ture.
Nuti addunyaadhaaf, maleekotaa fi namootaaf akka taatota waltajjii irra jiranii waan taaneef, Waaqayyo nu ergamoota akka namoota duuti itti murteeffametti dhuma irratti kan gad nu baase natti fakkaata.
Nuti sababii Kiristoosiin gowwoota taaneerra, isin garuu sababii Kiristoosiin ogeeyyii taataniittu; nuti dadhaboo dha, isin garuu jajjaboo dha; isin kabajamoo dha, nuti garuu tuffatamoo dha.
Nuti hanga saʼaatii kanaatti ni beelofna, ni dheebonna, ni daarra, ni reebamna, akkasumas mana dhabnee joorra;
harka keenyaanis dhamaanee hojjenna. Yommuu nu arrabsan ni eebbisna; yommuu nu ariʼatanis obsaan jabaannee dhaabanna;
yommuu maqaa keenya balleessan gaarummaadhaan deebii kennina; hanga ammaatti kosii addunyaa fi xurii wantoota hundaa taaneerra.
Ani kana kanan isiniif barreesse, akka ijoollee koo jaallatamoo taʼaniitti isin gorsuuf malee, isin qaanessuuf jedhee miti.
Isin Kiristoosiin guddiftoota 10,000 yoo qabaattan illee, abbootii hedduu hin qabdan; ani Kiristoosiin akka hordoftan misiraachicha isin barsiisuudhaan abbaa isiniif taʼeera.
Kanaaf, fakkeenya koo akka hordoftan isin nan gorsa.
Ximotewos isa Gooftaa tajaajiluudhaan ilma koo jaallatamaa fi amanamaa taʼe gara keessanitti kanan erges kanumaafi. Inni, Kiristoos Yesuusii wajjin haala wal qabateen bakka hundumaatti gumiiwwan hunda keessatti akkuma ani barsiisu, malawwan ani itti fayyadamu isin yaadachiisa.
Namoonni tokko tokko waan ani gara keessan hin dhufne seʼanii, kooraan of bokoksaniiru.
Haa taʼu malee fedhii Yihowaa yoo taʼe dhiheenyatti gara keessan nan dhufa; dubbii namoota kooraan of bokoksan kanaa qofa utuu hin taʼin, humna isaaniis beekuu nan barbaada.
Sababiin isaas, Mootummaan Waaqayyoo jireenya nama tokkoo keessatti kan mulʼatu dubbiidhaan utuu hin taʼin, karaa humna Waaqayyoo ti.
Isa kam filattu? Uleedhaan moo jaalalaa fi hafuura garraamummaatiin isinitti dhufu?
Ammas yaa obboloota ko, waaʼee kennaawwan hafuuraa utuu hin beekin akka haftan hin barbaadu.
Isin namoota saba Waaqayyoo hin taane yeroo turtanitti, dhiibbaa waaqolii tolfamoon sagalee hin qabne isin irra geessisan sanaan garuma isaan barbaadanitti oofamtanii geeffamaa akka turtan beektu.
Namni hafuura Waaqayyootiin, “Yesuus abaaramaa dha” jedhee dubbatu tokko illee akka hin jirre, akkasumas namni hafuura qulqulluutiin yoo taʼe malee, “Yesuus Gooftaa dha” jechuu dandaʼu tokko illee akka hin jirre akka beektan nan barbaada.
Kennaan garaa garaa jira, hafuurichi garuu tokkichuma sana;
tajaajilli garaa garaa jira, Gooftaan garuu tokkichuma sana;
hojiin garaa garaa jira; taʼus Waaqayyo inni namoonni hundi wantoota hundumaa hojjechuu akka dandaʼan gargaaru tokko qofa dha.
Haa taʼu malee, hafuurichi nama hundumaatiif kennamu sun kan mulʼatu kaayyoo faayidaa qabuufi.
Isa tokkoof karaa hafuura sanaa kennaa ogummaadhaan dubbachuutu kennama; isa tokkoof immoo hafuurichuma sanaan dandeettii beekumsaan dubbachuutu kennama;
isa tokkoof hafuurichuma sanaan amantiitu kennama; isa tokkoofis hafuuruma tokkicha sanaan kennaa fayyisuutu kennama;
isa tokkoof dinqii hojjechuu, isa tokkoof raajii dubbachuu, isa tokkoof wanta geggeessaa hafuuraatiin dubbatame hubachuu, isa tokkoof qooqa hin beekne dubbachuu, isa tokkoof qooqa hin beekne hiikuutu kennama.
Haa taʼu malee, hafuurri tokkichi sun akkuma barbaadetti nama hundumaatiif dhuunfaatti kennuudhaan hojiiwwan kana hunda hojjeta.
Akkuma qaamni utuu tokko taʼee jiruu kutaa qaamaa hedduu qabuu fi kutaawwan qaamaa sunis hedduu yoo taʼan iyyuu qaama tokko taʼan, Kiristoosis akkasuma.
Sababiin isaas, nuti Yihudootas taane warri Yihudoota hin taane, warri garbummaa jala jiranis taʼe warri bilisooman, hundumti keenya qaama tokko taʼuuf hafuura tokkoon cuuphamneerra; hundi keenya akka dhugnuufis hafuurri tokkichi nuuf kennameera.
Qaamni kutaa tokko irraa utuu hin taʼin, kutaa hedduu irraa hojjetama.
Miilli, “Ani harka waan hin taaneef, kutaa qaamaa miti” yoo jedhe, kana jechuun isaa kutaa qaamaa akka hin taane isa hin godhu.
Gurri, “Ani ija waan hin taaneef, kutaa qaamaa miti” yoo jedhe, kana jechuun isaa kutaa qaamaa akka hin taane isa hin godhu.
Guutummaan qaamaa ija utuu taʼee, dhagaʼuun eessa jira ture? Guutummaan qaamaa gurra utuu taʼee, fuunfachuun eessa jira ture?
Amma garuu Waaqayyo akkuma barbaadetti kutaa qaamaa hundaaf iddoo iddoo isaanii isaaniif kenneera.
Hundi isaanii kutaa qaamaa tokko utuu taʼaniiru taʼee, qaamni eessa jira ture?
Isaan kutaawwan qaamaa hedduu yoo taʼan iyyuu, qaamni garuu tokko dha.
Iji harkaan, “Ati na hin barbaachistu” yookiin mataan miillaan, “Ati na hin barbaachistu” jechuu hin dandaʼu.
Faallaa kanaatiin, kutaawwan qaamaa caalaatti dadhaboo fakkaatan barbaachisoo dha;
kana malees, kutaawwan qaamaa ulfina akka hin qabne yaadnuuf ulfina guddaa kennina; kanaaf, kutaawwan qaamaa keenya itti qaanofnu ulfina guddaa qabu;
kutaawwan qaamaa keenya miidhagoo taʼan garuu wanti tokko iyyuu isaan hin barbaachisu. Taʼus, Waaqayyo kutaawwan qaamaa ulfinni itti hirʼatuuf ulfina guddaa kennuudhaan qaama walitti qindeesseera;
kanas kan godhe, kutaawwan qaamaa qixxeetti akka waliif yaadaniif malee, qaama gidduu wal qoqqooduun akka jiraatuuf miti.
Kutaan qaamaa tokko yoo dhiphate, kutaawwan qaamaa kaan hundi isaa wajjin ni dhiphatu; yookiin kutaan qaamaa tokko yoo ulfina argate, kutaawwan qaamaa kaan hundi isaa wajjin ni gammadu.
Egaa isin amma qaama Kiristoosi; tokkoon tokkoon keessanis dhuunfaatti kutaa qaama isaa ti.
Waaqayyo gumii keessatti namoota garaa garaatiif, jalqaba ergamoota, lammaffaa raajota, sadaffaa barsiisota, achiis dinqii hojjechuu, dandeettii fayyisuu, warra kaan tajaajiluu, dandeettii geggeessuu, akkasumas dandeettii qooqa hin beekne dubbachuu kenneera.
Hundi isaanii ergamootaa ree? Hundi isaanii raajotaa ree? Hundi isaanii barsiisotaa ree? Hundi isaanii dinqii hojjetuu ree?
Hundi isaanii kennaa dandeettii fayyisuu qabuu ree? Hundi isaanii qooqawwan hin beekne dubbatuu ree? Hundi isaanii ni hiikuu ree?
Haa taʼu malee, kennaawwan hunda irra caalan argachuuf carraaquu keessan itti fufaa. Anis daandii isa hunda irra caalu isinitti nan argisiisa.
Isin gidduudhaa namni isa kan biraa wajjin wal dhabiinsa qabu tokko dhimma isaa qulqulloota duratti dhiheeffachuu mannaa, akkamitti mana murtii dhaqee jalʼoota duratti dhiheeffachuuf ija jabaata?
Yookiin qulqulloonni addunyaa irratti akka murteessan hin beektanii? Isin addunyaa irratti kan murteessitan erga taatanii, dhimmoota baayʼee xixinnoo taʼan irratti murteessuuf gaʼumsa hin qabdanii ree?
Nuti maleekota irratti illee akka murteessinu hin beektanii? Maarree wantoota jireenya ammaa keessatti nu mudatan irratti maaliif hin murteessitan?
Kanaaf, dhimmoota jireenya ammaa keessatti murtii argachuun isaan barbaachisu yoo qabaattan, namoota gumii keessatti tuffataman abbootii murtii godhattuu?
Ani isin qaanessuuf kana isinitti nan dubbadha. Isin keessaa namni ogeessi obboloota isaa gidduutti murtii kennuu dandaʼu tokko illee hin jiruu?
Obboleessi tokko obboleessa isaa mana murtiitti dhiheessa, isa iyyuu namoota hin amanne duratti!
Dhugaa dubbachuuf, mana murtiitti wal himachuun keessan iyyuu moʼamuu keessan argisiisa. Kanaa mannaa, isinumti utuu miidhamtanii hin wayyuu? Isinumti utuu gowwoomfamtanii hin wayyuu?
Isin garuu ni miitu, akkasumas ni gowwoomsitu, isa iyyuu obboloota keessan!
Yookiin namoonni jalʼoota taʼan Mootummaa Waaqayyoo akka hin dhaalle hin beektanii? Hin gowwoominaa. Warri halaleen, warri waaqolii tolfamoo waaqeffatan, ejjitoonni, warri gadhaaʼan, warri nama gadhoomsan,
hattoonni, sassattoonni, warri machaaʼan, warri nama arrabsanii fi nama saaman Mootummaa Waaqayyoo hin dhaalan.
Isin keessaa tokko tokkos namoota akkanaa turtan. Haa taʼu malee, maqaa Gooftaa keenya Yesuus Kiristoosii fi hafuura Waaqa keenyaatiin dhiqamtanii qulqullooftaniittu, qulqulloota taataniittu, akkasumas qajeelota jedhamtaniittu.
Wanti hundi anaaf heyyamameera, taʼus wanti hundi hin fayyadu. Wanti hundi anaaf heyyamameera, taʼus ani wanti tokko iyyuu akka na toʼatu hin godhu.
Nyaanni garaadhaafi, garaanis nyaataafi; Waaqayyo garuu lamaan isaanii iyyuu ni balleessa. Qaamni hojii Gooftaatiif malee halalummaadhaaf taʼuu hin qabu; Gooftaanis qaama ni kunuunsa.
Haa taʼu malee, Waaqayyo Gooftaa duʼaa kaaseera, inni nuunis humna isaatiin duʼaa nu kaasa.
Qaamni keessan kutaa qaama Kiristoos akka taʼe hin beektanii? Kanaaf, kutaa qaama Kiristoos fuudhee kutaa qaama gaalamootaa akka taʼu gochuun qabaa ree? Matumaa akkas taʼuu hin qabu!
Namni gaalamootaa wajjin tokkummaa qabaatu ishii wajjin qaama tokko akka taʼu hin beektanii? Sababiin isaas Waaqayyo, “lamaanuu foon tokko ni taʼu” jedheera.
Namni Gooftaa wajjin tokkummaa qabaatu garuu hafuuraan isaa wajjin tokko taʼa.
Halalummaa irraa baqadhaa! Cubbuu kan biraan namni tokko hojjetu hundi qaama isaa alatti dha; namni halalummaa raawwachuu amaleeffate garuu qaama isaa irratti cubbuu hojjeta.
Qaamni keessan mana qulqullummaa hafuura qulqulluu isa isin keessa jiruu fi Waaqayyo biraa argattan akka taʼe hin beektanii? Kana malees, isin kan ofii keessanii miti;
sababiin isaas isin gatiidhaan bitamtaniittu. Kanaaf, isin karaa hundumaan qaama keessaniin Waaqayyoof ulfina kennaa.
Ammas nyaata waaqolii tolfamoodhaaf dhihaate ilaalchisee hundi keenya beekumsa akka qabnu beekna. Beekumsi nama bokoksa, jaalalli garuu nama ijaara.
Namni tokko wanta tokko akka beeku yoo isatti dhagaʼame, inni waaʼee dhimma sanaa amma iyyuu wanta beekuu qabu hunda hin beekne.
Namni tokko Waaqayyoon kan jaallatu yoo taʼe garuu Waaqayyo isa ni beeka.
Nyaata waaqolii tolfamoodhaaf dhihaate nyaachuu ilaalchisee, waaqoliin tolfamoon gatii akka hin qabnee fi Waaqayyo isa tokkicha malee kan biraan akka hin jirre beekna.
Sababiin isaas “waaqayyolii” hedduunii fi “gooftolii” hedduun jiru; taʼus, samii irrattis taʼe lafa irratti waaqayyolii kan jedhaman yoo jiraatan iyyuu,
nuuf garuu isa wantoonni hundi biraa argamanii fi nutis kan isaa taane Waaqa tokkicha Abbaa qofatu jira; akkasumas, Gooftaa tokkicha isa wantoonni hundi karaa isaa argamanii fi nutis karaa isaa argamne Yesuus Kiristoos qofatu jira.
Beekumsa kana kan qaban garuu namoota hunda miti. Taʼus, namoonni tokko tokko dur waaqolii tolfamoo waaqeffachaa waan turaniif, nyaata waaqolii tolfamoodhaaf aarsaa taʼe nyaatu; qalbiin isaaniis dadhabaa waan taʼeef xuraaʼeera.
Haa taʼu malee, nyaanni caalaatti Waaqayyotti nu hin dhiheessu; yoo nyaachuu baanne wanti nutti hirʼatu hin jiru, yoo nyaannes wanti nuuf dabalamu hin jiru.
Garuu mirgi isin filachuuf qabdan namoota dadhaboo taʼanitti gufuu akka hin taane of eeggadhaa.
Ati inni beekumsa qabdu mana qulqullummaa waaqolii tolfamoo keessatti utuu nyaata nyaattuu namni tokko yoo si arge, qalbiin nama dadhabaa taʼe sanaa nyaata waaqolii tolfamoodhaaf dhihaate akka nyaatu isa hin jajjabeessuu?
Kanaaf, beekumsa keetiin namni dadhabaan, jechuunis obboleessi kee inni Kiristoos isaaf duʼe sun ni bada.
Haala kanaan obboloota keessan irratti yommuu cubbuu hojjettanii fi qalbii isaanii isa dadhabaa madeessitan, Kiristoos irratti cubbuu hojjechaa jirtu jechuu dha.
Kanaaf, nyaanni obboleessa koo kan gufachiisu yoo taʼe, obboleessa koo akkan hin gufachiisneef ani matumaa lammata foon hin nyaadhu.
Gowwummaa xinnoo qabaachuu kootiif anaaf ni obsitu jedhee nan abdadha. Garuu amma iyyuu anaaf obsaa jirtu!
Ani hinaaffaa Waaqayyootiin isiniif nan hinaafa; sababiin isaas ani abbaa manaa tokko, jechuunis Kiristoosiif akka durba qulqulluutti isin dhiheessuuf dhuunfaatti isin kaadhimadheera.
Haa taʼu malee, akkuma bofichi haxxummaa isaatiin Hewaaniin gowwoomse, sammuun keessan mancaʼee amanamummaa fi qulqullummaa Kiristoosiif taʼu irraa ni garagala jedheen hamma tokko sodaadha.
Sababiin isaas, namni tokko gara keessan dhufee Yesuus isa nuti isiniif lallabne sana irraa adda taʼe yoo isiniif lallabe yookiin hafuura kanaan dura fudhattan irraa adda taʼe yoo fudhattan yookiin misiraachoo kanaan dura fudhattan irraa adda taʼe yoo fudhattan wanta inni jedhu salphaadhumatti fudhattu jechuu dha.
Ani waan tokkoon illee ergamoota keessan warra hunda irra caalan sanaa gad akkan taʼe godhee hin yaadu.
Ani nama akka gaariitti dubbatu taʼuu baadhu illee, beekumsa akkan qabu garuu mirkanaaʼaa dha; kanas karaa hundumaa fi waan hundumaan ifa isiniif gooneerra.
Yookiin akka isin ol jettaniif gad of qabee gammachuudhaan misiraachoo Waaqayyoo gatii malee isiniif lallabuun koo cubbuu dhaa?
Ani isin tajaajiluuf jedhee, gumiiwwan kaan irraa wanta na barbaachisu fudhachuudhaan isaan saameera.
Haa taʼu malee, isin bira utuun jiruu yeroon rakkadhee turetti, obboloonni Maqedooniyaatii dhufan wanta na barbaachisu hunda akka gaariitti waan naa guutaniif ani nama tokkotti illee baʼaa hin taane. Eeyyee, karaa kamiin iyyuu baʼaa akkan isinitti hin taaneef of eeggachaan ture; gara fuulduraattis of eeggachuu koo itti nan fufa.
Ani akkuma Kiristoos dhugaa nan dubbadha; hamman naannoowwan Akaayiyaa keessa jirutti wanta kanaan boonuu koo hin dhiisu.
Kana kanan godhu maaliifi? Waanan isin hin jaallanneefii? Akkan isin jaalladhu Waaqayyo beeka.
Haa taʼu malee, namoonni ergamoota taʼuu isaaniitti boonuudhaan nu waliin of qixxeessuu barbaadan sababii kanaaf buʼuura isaaniif taʼu akka hin arganneef, wantan hojjechaa jiru kana hojjechuu koo itti nan fufa.
Sababiin isaas, namoonni akkasii warra ergamoota Kiristoos fakkaachuuf of jijjiiran, ergamoota sobaa fi hojjettoota gowwoomsitoota taʼani dha.
Seexanni ofii isaa maleekaa ifaa fakkaachuuf waan of jijjiiruuf kun nama hin dinqisiisu.
Kanaaf, tajaajiltoonni isaas tajaajiltoota qajeelinaa fakkaachuuf yeroo hunda yoo of jijjiiran nama hin dinqisiisu. Taʼus, dhumni isaanii akkuma hojii isaanii taʼa.
Ammas dabalee nan dubbadha: Namni kam iyyuu ani gowwaa akkan taʼe godhee na hin yaadin. Ani gowwaa akkan taʼe yoo yaaddan illee, xinnoo akkan boonuuf akka nama gowwaatti na simadhaa.
Wantan amma dubbachaa jiru kana ofitti amanamee boonuudhaan akka nama gowwaatti nan dubbadha malee fakkeenya Gooftaa hordofeen dubbadha miti.
Namoonni hedduun wantoota fooniitti waan boonaniif, anis wantoota fooniitiin nan boona.
Isin “tole kan jettan” waan taataniif, warra tole hin jenne gammachuudhaan obsitu.
Dhugaa dubbachuuf, isin nama isin gabroomfatu kam iyyuu, nama qabeenya keessan saamu kam iyyuu, nama wanta qabdan butu kam iyyuu, nama isin irratti of jaju kam iyyuu, akkasumas nama isin kabalu kam iyyuu ni obsitu.
Kun nuti aangoo keenya karaa sirrii taʼeen fayyadamuu akka hin dandeenye waan nu fakkeessuuf, kana dubbachuun koo wanta nu qaanessu dha. Haa taʼu malee, warri kaan ija jabina yoo argisiisan, akka nama gowwaattan dubbadha, anis ija jabina nan argisiisa.
Isaan Ibrootaa? Anis akkasuma. Isaan Israaʼelootaa? Anis akkasuma. Isaan sanyii Abrahaamii? Anis akkasuma.
Isaan tajaajiltoota Kiristoosii? Akka nama maraateettan dubbadha, ani hundumaa nan caala: Ani hojii hedduu hojjedheera, yeroo baayʼee hidhameera, yeroo baayʼee reebameera, akkasumas yeroo baayʼee duʼuu jala gaʼee ooleera.
Yihudoonni, 40 jechuuf tokko hanquu siʼa shan na garafaniiru,
yeroo sadii uleedhaan reebameera, yeroo tokko dhagaadhaan tumameera, al sadii dooniin ani ittiin deemu caccabeera, guyyaa tokkoo fi halkan tokko galaana irra tureera;
yeroo baayʼee karaa deemeera, bishaan irraa balaan, saamtota irraa balaan, namoota saba koo taʼan irraa balaan, namoota saba Waaqayyoo hin taane irraa balaan, magaalaa keessatti balaan, lafa onaa keessatti balaan, galaana irratti balaan, obboloota sobaa irraa balaan ana irra gaʼeera;
hedduu dhamaʼeera, akkasumas dadhabeera, halkan hedduu hirriba malee buleera, beelaʼeera, dheebodheera, yeroo baayʼee hagabuu taʼeera, dhaamodheera, akkasumas daareera.
Wantoota alaan na mudatan kana malees, wanti guyyaa guyyaadhaan na yaaddessu waaʼee gumiiwwan hundaa yaaduu dha.
Dadhabaan eenyu? Ani dadhabaa mitii? Kan gufatu eenyu? Ani hin aaruu?
Boonuun yoo na barbaachise, wantoota dadhabina koo mulʼisaniin nan boona.
Waaqnii fi Abbaan Gooftaa Yesuus inni bara baraaf galateeffamu Sun ani sobaa akka hin jirre beeka.
Damaasqoo keessatti namni Areexaas mooticha jalatti bulchaa taʼe ana qabuudhaaf magaalaa namoota Damaasqoo eegsisaa ture;
haa taʼu malee, guuboo keessa kaaʼanii karaa foddaa dallaa magaalichaatiin waan gad na buusaniif ani isa harkaa miliquu dandaʼeera.
Phaawulos isa fedhii Waaqayyootiin ergamaa Kiristoos Yesuus taʼee fi Ximotewos obboleessa keenya irraa, qulqulloota guutummaa Akaayiyaa keessa jiran hunda dabalatee gumii Waaqayyoo isa Qorontos keessa jiruuf:
Waaqayyo Abbaa keenyaa fi Gooftaa keenya Yesuus Kiristoos biraa gaarummaa guddaanii fi nagaan isiniif haa taʼu.
Waaqaa fi Abbaa Gooftaa keenya Yesuus Kiristoos isa Abbaa gara laafinaa fi Waaqa jajjabina hundaa taʼeef galanni haa gaʼu;
inni, jajjabina isa irraa argannuun warra rakkina akkamii iyyuu keessa jiran jajjabeessuu akka dandeenyuuf rakkina keenya hunda keessatti nu jajjabeessa.
Sababiin isaas akkuma Kiristoosiif jennee dhiphachuun keenya baayʼate, jajjabinni karaa Kiristoos argannus akkasuma baayʼee taʼeera.
Ammas rakkinni yoo nu irra gaʼe, isin jajjabinaa fi fayyina akka argattaniifi; akkasumas nuti jajjabina yoo arganne, jajjabinni kun rakkoowwan nu irra gaʼan yommuu isin irra gaʼan, jabaattanii akka dhaabattan waan isin gargaaruuf isiniifis jajjabina argamsiisa.
Isin akkuma rakkina keenya irraa hirmaattan jajjabina keenya irraas akka hirmaattan waan beeknuuf, abdiin nuti isin irratti qabnu kan hin sochoone dha.
Yaa obboloota ko, nuti rakkina koonyaa Eeshiyaa keessatti nu irra gaʼe akka beektan ni barbaadna. Lubbuudhaan hin oollu jennee hamma abdii kutannutti illee rakkina guddaa humna keenyaa ol taʼe keessa turre.
Dhugaa dubbachuuf, duuti akka nutti murteeffame nutti dhagaʼamee ture. Kunis kan taʼe, nuti ofii keenyatti utuu hin taʼin, Waaqayyo isa warra duʼan duʼaa kaasutti akka amanamnuufi.
Inni balaa guddaa duʼaaf nama saaxilu akkasii irraa nu oolcheera; nu oolcha; nu oolchuu isaa akka itti fufus isa irratti abdii qabna.
Isinis wawwaannaa nuu gochuudhaan nu gargaaruu dandeessu; kana gochuun keessanis kadhannaa namoonni hedduun nuuf dhiheessaniin gargaarsi nuti arganne namoonni hedduun waaʼee keenyaaf galata akka dhiheessan kakaasa.
Egaa wanti nuti itti boonnu kana; nuti addunyaa keessatti keessumaa immoo isin biratti ogummaa fooniitiin utuu hin taʼin, qulqullummaa fi dhugaa Waaqayyootiin, akkasumas gaarummaa Waaqayyoo isa guddaatiin akka jiraanne qalbiin keenya ragaa nuuf baʼa.
Nuti dhuguma wanta isin dubbisuu fi hubachuu dandeessaniin alatti waaʼee wanta tokkoo illee isiniif hin barreessinu; anis isin wantoota kana guutummaatti hubachuu keessan itti fuftu jedhee nan abdadha;
nuti boonuu keessaniif sababa taʼuu keenya hamma tokko akkuma hubattan, isinis guyyaa Gooftaa Yesuusitti nuti akka boonnuuf sababii nuu taatu.
Anis kana abdachuudhaan gammaduuf yeroo lammataatiif carraa akka argattaniif jalqaba gara keessan dhufuuf yaadeen ture;
sababiin isaas ani yeroon Maqedooniyaa dhaqu achumaan isin daawwachuu fi Maqedooniyaadhaas gara keessanitti deebiʼee, gara Yihudaatti akka na geggeessitan yaadeen ture.
Ani yeroon karoora akkanaa baafadhu, dhimma isaa akka laayyootti ilaaleetanii? Yookiin “Eeyyee, eeyyee” ergan jedhee booda, “Lakki, lakki” akkan jedhuuf karoora kanan baafadhe yaada fooniitiin kakaʼeetanii?
Haa taʼu malee, wanti isiniin jennu, “eeyyee” fi “lakki” akka hin taane, Waaqayyo dhugaa baʼuu dandaʼa.
Sababiin isaas Ilmi Waaqayyoo Yesuus Kiristoos inni karaa keenya, jechuunis karaa koo, karaa Silwaanosii fi karaa Ximotewos isin gidduutti lallabame, “eeyyee” fi “lakki” hin taane; kanaa mannaa, isaa wajjin haala wal qabateen “eeyyeen” “eeyyee” taʼeera.
Abdiiwwan Waaqayyo kenne hammam iyyuu baayʼee yoo taʼan, karaa isaa “eeyyee” taʼaniiru. Kanaaf, nuti Waaqayyoof ulfina akka kenninuuf, karaa isaa Waaqayyoof “Ameen” jenna.
Haa taʼu malee, inni isinis taatan nuti kan Kiristoos akka taanu nuu mirkaneesse, akkasumas inni nu dibe Waaqayyo dha.
Kana malees, inni chaappaa isaa nu irratti godheera; akkasumas isa wanta dhufu sanaaf qabdii taʼe, jechuunis hafuuricha garaa keenya keessa nuu kaaʼeera.
Ammas ani hanga ammaatti gara keessan utuu hin dhufin kanan ture, gadda guddaa irraa isin oolchuuf jedheetani; kun soba yoo taʼe garuu, Waaqayyo na irratti dhugaa haa baʼu.
Isin amantii keessaniin waan dhaabattaniif, nuti gammachuu keessaniif isinii wajjin hojjenna malee, amantii keessan irratti gooftolii hin taanu.
Kanaaf yaa obboloota jaallatamo, nuti abdii kana waan qabnuuf, Waaqayyoon sodaachuu fi caalaatti qulqulloota taʼuudhaan, wanta foonii fi hafuura xureessu hunda irraa of haa qulqulleessinu.
Garaa keessan keessatti iddoo nuuf kennaa. Nuti nama tokko irratti illee balleessaa hin hojjenne, nama tokko illee hin miine, faayidaa irraa argachuuf jennee nama tokko illee hin gowwoomsine.
Ani kana kanan dubbadhu isin yakkuuf jedhee miti. Sababiin isaas, isin nuu wajjin duʼuu fi nuu wajjin jiraachuuf garaa keenya keessa akka jirtan dursee dubbadheera.
Ani ifatti isinitti dubbachuuf ija jabina guddaan qaba. Waaʼee keessan boonuuf sababii guddaan qaba. Akkasumas ani jajjabinaan guutameera; rakkina keenya hunda keessattis gammachuu hangana hin jedhamne argadheera.
Dhugaa dubbachuuf, yommuu Maqedooniyaa geenye qaamni keenya boqonnaa tokko illee hin arganne; kallattii hundaan dhiphachaa turre, alaa lola, keessaa immoo sodaatu ture.
Haa taʼu malee, Waaqayyo inni warra gaddan jajjabeessu, Tiitoon nu bira jiraachuu isaatiin nu jajjabeesseera;
nu bira jiraachuu isaa qofaan utuu hin taʼin waaʼee keessan, jechuunis ana arguuf akka hawwitan, guddaa akka gadditanii fi garaadhaa akka anaaf yaaddan, jajjabina inni isin irraa argates dhufee nutti himuun isaa nu jajjabeesseera; kanaan kan kaʼes ani caalaatti gammadeera.
Ani xalayaa kootiin yoon isin gaddisiiseera taʼe illee kanatti hin gaabbu. Jalqaba irratti kanan itti gaabbe taʼus (yeroo gabaabaadhaaf taʼu illee, xalayichi akka isin gaddisiise waanan hubadheef),
waan gadditaniif utuu hin taʼin, gaddi keessan yaada akka geddarattan waan isin godheef amma nan gammada. Isin karaa Waaqayyoon gammachiisuun waan gadditaniif, sababii keenyaan kan kaʼe miidhaan tokko illee isin irra hin geenye.
Sababiin isaas, karaa Waaqayyoon gammachiisuun gadduun yaada geddarachuu fi fayyinatti waan geessuuf homaa nama hin gaabbisiisu; akka addunyaatti gadduun garuu duʼa fida.
Karaa Waaqayyoon gammachiisuun gadduun keessan, jabaatanii hojjechuu attamii, himata irraa walaba of gochuu attamii, aarii attamii, sodaa attamii, hawwii guddaa attamii, hinaaffaa attamii, dogoggora sirreessuu attamii akka isin keessatti uume ni argitu! Isin dhimma kana ilaalchisee karaa hundumaa qulqulluu taʼuu keessan argisiistaniittu.
Kanaaf, ani kanan isiniif barreesse taʼus kana kanan godhe isa miidhe yookiin isa miidhameef jedhee utuu hin taʼin, jaalala guddaa nuuf qabdan gidduu keessanittis taʼe Waaqayyo duratti akka argisiistaniifi.
Nuti jajjabina kan arganne kanaafi. Jajjabina arganne malees, hundi keessan hafuura Tiitoo waan haaressitaniif, nutis gammachuu isaatti caalaatti gammadneerra.
Sababiin isaas ani waaʼee keessan boonee isatti dubbadheera yoon taʼe wanta na qaanessu hin qabu; kanaa mannaa akkuma wantoonni isinitti dubbanne hundi dhugaa taʼan, wanti boonuudhaan Tiitootti dubbannes dhugaa taʼuun isaa mirkanaaʼeera.
Kana malees, isin sodaa fi romʼaan akkamitti akka isa simattan, akkasumas ajajamuu hunda keessanii yommuu yaadatu, jaalalli cimaan inni isiniif qabu caalaatti guddachaa deemeera.
Ani karaa hundumaan isin irratti amanannaa waanan qabuuf guddaa nan gammada.
Gara keessan dhufuuf yommuun qophaaʼu kun yeroo sadaffaa koo ti. “Wanti hundinuu ragoota lama yookiin sadiin mirkaneeffamuu qaba.”
Ani amma yoon isin bira jiraachuu baadhe illee, akkuma ani yeroo lammaffaadhaaf isin bira jirutti, yoon lammata dhufe akkuman kanaan dura godhe utuun isaan hin adabin akkan hin dhiisne, namoota kanaan dura cubbuu hojjetanii fi namoota kaan hunda dursee nan akeekkachiisa;
kanas kanan godhu, isin Kiristoos inni dhuguma karaa koo dubbatu, isa dadhabaa utuu hin taʼin, isa jabaa taʼuu isaatiif ragaa argachuu waan barbaaddaniifi.
Sababiin isaas, inni dadhabaa taʼee utuu jiruu muka irratti fannifameera; amma garuu humna Waaqayyootiin jiraataa taʼeera. Dhugaa dha, nutis isaa wajjin dadhaboo taaneerra; haa taʼu malee humna Waaqayyo isiniif kenneen isaa wajjin ni jiraanna.
Amantii keessa jiraachuu fi dhiisuu keessan beekuuf yeroo hunda of gamaaggamaa; eenyummaa keessan beekuuf yeroo hunda of qoraa. Fudhatama dhabdaniittu yoo taʼe malee, Yesuus Kiristoos isinii wajjin tokkummaa akka qabu hin beektanii?
Nuti akka fudhatama hin dhabne ni hubattu jedheen abdadha.
Ammas isin dogoggora tokko illee akka hin hojjenne Waaqayyoon ni kadhanna; kana kan goonus nuti fudhatama kan arganne fakkaannee mulʼachuuf utuu hin taʼin, fudhatama kan dhabne yoo fakkaanne illee isin wanta gaarii taʼe akka gootaniifi.
Sababiin isaas nuti dhugaadhaaf hojjenna malee, wanta dhugaa mormu tokko illee gochuu hin dandeenyu.
Yeroo isin jaboo taatanii fi nuti immoo dadhaboo taanu hundatti ni gammadna. Akka isin sirreeffama gochaa deemtanis isiniif ni kadhanna.
Ani yeroon dhufu, akkan diiguuf utuu hin taʼin, akkan ijaaruuf aangoo Gooftaan naaf kenneen tarkaanfii cimaa akkan hin fudhanneef, yeroon isin irraa fagaadhee jirutti wantoota kana isiniif barreesseera.
Dhuma irrattis yaa obboloota ko, gammaduu keessan, sirreeffama gochuu keessan, jajjabaachuu keessan, yaada tokko qabaachuu fi nagaadhaan jiraachuu keessan itti fufaa; Waaqni jaalalaa fi nagaas isinii wajjin taʼa.
Dhungannaa qulqulluudhaan nagaa wal gaafadhaa.
Qulqulloonni hundi nagaa isiniif dhaamaniiru.
Gaarummaan Gooftaa Yesuus Kiristoos inni guddaanii fi jaalalli Waaqayyoo, akkasumas hafuurri qulqulluun inni faayidaa irraa argattan hunda keessanii wajjin haa taʼu.
Akka waan isin kanaan dura nu hin beekneetti ammas isinitti of beeksisuu qabnaa? Yookiin akka namoota tokko tokkoo xalayaa deggersaa gara keessanitti fiduun yookiin isin irraa argachuun nu barbaachisaa?
Isin mataan keessan xalayaa keenya isa garaa keenya keessatti barreeffame, isa namoonni hundi beekanii fi dubbisani dha.
Sababiin isaas isin xalayaa Kiristoos isa nuti warra tajaajiltoota taaneen, qalamaan utuu hin taʼin hafuura Waaqayyo jiraataatiin, gabatee dhagaa irratti utuu hin taʼin, gabatee foonii, jechuunis garaa keenya keessatti barreeffame akka taatan ifatti argisiistaniittu.
Nuti karaa Kiristoos Waaqayyo irratti amanannaa akkasii qabna.
Ulaagaa hojii kana hojjechuuf nu dandeessisu ofii keenyaan akka guutnu hin dubbannu; kanaa mannaa ulaagaa kana akka guutnu kan nu gargaaru Waaqayyo dha;
inni tajaajiltoota kakuu haaraa taʼuuf gaʼumsa akka qabaannu nu godheera; kakuun kunis seera barreeffame sana utuu hin taʼin, seera hafuuraa ti; sababiin isaas seerri inni barreeffame sun duʼa namatti murteessa; hafuurri garuu nama jiraachisa.
Kana malees fuula Musee isa calaqqisu sanaatiin kan kaʼe Israaʼeloonni hamma fuula isaa ilaaluu dadhabanitti Seerichi inni duʼa fiduu fi dhagaa irratti barreeffame sun ulfina akkasiitiin dhufeera; taʼus ulfinni sun dhuma irratti kan badu ture.
Kanaaf, tajaajilli hafuuraa immoo kana caalaa ulfina guddaa hin qabaatuu ree?
Tajaajilli seeraa inni yakkamaa nama godhu ulfina qabeessa erga taʼee, tajaajilli qajeelummaa immoo kana caalaa ulfina hin qabaatuu ree?
Dhugaa dubbachuuf, inni yeroo tokkotti ulfina qabeessa ture illee, inni isa caalaa ulfina qabu yommuu dhufu ulfina isaa dhabeera.
Egaa inni badu sun ulfinaan erga dhufee, inni utuu hin badin jiraatu kana caalaa ulfina hin qabaatuu ree?
Abdii akkasii waan qabnuuf, ija jabina guddaadhaan dubbanna;
akkasumas Israaʼeloonni dhuma wanta badu sanaa hubatanii akka hin ilaalleef, akka Museen yommuu fuula isaa haguuggate godhe sanaa hin goonu.
Haa taʼu malee, sammuun isaanii hadoodeera. Haguuggiin sun kan irraa fuudhamu karaa Kiristoos qofa waan taʼeef, yommuu kakuu moofaan sun dubbifamu hunda haguuggiin sun hamma guyyaa harʼaatti isaan irra jira.
Dhugaa dubbachuuf, hamma guyyaa harʼaatti, yeroo kitaabonni Musee dubbifaman hundatti garaan isaanii akkuma haguugametti jira.
Namni tokko yommuu gara Yihowaatti garagalu garuu haguuggichi irraa fuudhama.
Yihowaan Hafuura; bakka hafuurri Yihowaa jirus bilisummaan jira.
Hundi keenya fuula hin haguugamneen ulfina Yihowaa akka daawwitiitti yommuu calaqqisiisnu, bifa sana fakkaachuuf sadarkaa ulfinaa isa tokko irraa gara sadarkaa ulfinaa isa kan biraatti ni jijjiiramna; akka kanaan akkuma Yihowaan inni Hafuura taʼe nu godhu taana.
Tajaajila qulqullootaaf kennamu ilaalchisee, isiniif barreessuun na hin barbaachisu;
sababiin isaas ani fedhii qabaachuu keessan waanan beekuuf, warri Akaayiyaa waggaa tokko dura qophaaʼaniiru jedhee warra Maqedooniyaatti boonee waaʼee keessan dubbadheen ture; hinaaffaan keessanis isaan keessaa namoota hedduu kakaaseera.
Haa taʼu malee, kana ilaalchisee waaʼee keessan boonuun keenya gatii kan hin qabne akka hin taanee fi akkuma ani dubbadhe qophaaʼoo akka taataniif obboloota gara keessanitti ergeera.
Kun taʼuu baannaan, obboloonni Maqedooniyaa anaa wajjin dhufanii akka isin hin qophoofne yoo argan, isin qofa utuu hin taʼin nutis isinitti amanamuu keenyaan ni qaanofna.
Kanaaf, kennaan keessan arjummaadhaan malee dirqamaan akka hin taaneef obboloonni dursanii gara keessan dhufanii, kennaa isin arjummaadhaan kennuuf waadaa galtan dursanii akka qopheessaniif isaan jajjabeessuun gaarii taʼee natti mulʼateera.
Haa taʼu malee, namni xinnoo facaasu kam iyyuu xinnoo galfata, namni baayʼee facaasu hundi baayʼee galfata.
Kanaaf, Waaqayyo nama gammachuudhaan kennu waan jaallatuuf, namni hundi garaa duuba yookiin dirqamaan utuu hin taʼin, akkuma garaa isaatti yaadetti haa kennu.
Kana malees, isin yeroo hunda wanti isinitti hirʼatu akka hin jiraanne, akkasumas hojii gaarii hundumaan badhaadhota akka taatan, Waaqayyo gaarummaa isaa isa guddaa hundumaa isiniif baayʼisuu ni dandaʼa.
(Kunis akkuma, “Inni baayʼinaan ni hire; inni hiyyeeyyiidhaaf ni kenne. Qajeelummaan isaa bara baraaf jiraata” jedhamee barreeffametti dha.
Ammas inni, isa facaasuuf sanyii, isa nyaatuuf midhaan baayʼinaan kennu Sun, sanyii isin facaastan baayʼinaan isiniif kenna; hojii qajeelaadhaan buʼaa hedduu akka argattanis isin gargaara.)
Isin karaa hundumaan arjummaadhaan akka kennitaniif, Waaqayyo karaa hundumaan isin eebbisa; arjummaan akkasii tajaajila nuti dhiheessinuun namoonni Waaqayyoon akka galateeffatan kakaasa;
sababiin isaas, tajaajilli uummataaf kennamu kun wanta qulqullootaaf barbaachisu guutuu qofa utuu hin taʼin, Waaqayyoof galanni hedduun akka dhihaatus ni godha.
Ragaan karaa tajaajila gargaarsaa kanaan mulʼatu, Waaqayyoof ulfina akka kennan godha; sababiin isaas isin akkuma ifatti labsitan, misiraachoo waaʼee Kiristoos ibsu sanaaf ajajamtaniittu; akkasumas, isaaniifis taʼe namoota hundumaatiif arjummaadhaan buusii gootaniittu.
Kana malees, Waaqayyo gaarummaa isaa isa guddaa hangana hin jedhamne waan isinitti argisiiseef, isaan waaʼee keessaniif wawwaannaa dhiheessuudhaan jaalala isiniif qaban argisiisaa jiru.
Kennaa isaa isa jechaan ibsamuu hin dandeenyeef Waaqayyoof galanni haa gaʼu.
Ani yeroon lammata isin daawwadhu akkan isin hin gaddisiisne murteesseen ture.
Yoon isin gaddisiise, isa ani gaddisiise sana malee, eenyutu na gammachiisa?
Yeroon dhufu namootan itti gammaduu qabutti akkan hin gaddineef isiniif barreesseera; sababiin isaas wanti anaaf gammachuu argamsiisu, hunda keessaniifis gammachuu akkasii akka argamsiisu nan amana.
Ani isin gaddisiisuuf utuu hin taʼin, jaalala guddaa ani isiniif qabu akka beektaniif, rakkina guddaa fi dhiphina garaatiin imimmaan hedduu wajjin isiniif barreesseera.
Ammas namni wanta nama gaddisiisu hojjete tokko yoo jiraate, dubbii hoʼisuu natti hin taʼin malee, inni anaan qofa utuu hin taʼin hunda keessanis hamma tokko gaddisiiseera.
Nama akkasiitiif adabni hedduun keessan isa adabdan isa gaʼa;
Amma garuu inni gadda guddaadhaan akka hin liqimsamneef, gaarummaadhaan dhiifama isaaf gochuu fi isa jajjabeessuu qabdu.
Kanaaf, jaalala isaaf qabdan akka isaaf mirkaneessitan isin nan gorsa.
Akkasumas, isin wanta hundumaan ajajamoo taʼuu fi dhiisuu keessan mirkaneessuuf isiniif barreesseera.
Isin balleessaa namni tokko hojjete akkamiitiif iyyuu yoo dhiifama gootan, anis dhiifama nan godha. Dhugaa dubbachuuf wanta ani dhiifama godhe kam iyyuu (wanta akkamiitiif iyyuu yoon dhiifama godheera taʼe) isiniif jedhee dhiifama akkan godhe Kiristoos ragaa anaaf baʼa;
kunis kan taʼe nuti Seexanaan akka hin gowwoomfamneefi; sababiin isaas nuti akeeka isaa beekna.
Ani yeroon misiraachoo waaʼee Kiristoos ibsu lallabuuf Xiroʼaas gaʼetti, hojii Gooftaa keessatti carraan anaaf banamee ture;
taʼus obboleessa koo Tiitoo waanan hin arganneef, baayʼee dhiphadheen ture. Kanaaf, barattoota achi jiranitti nagaa dhaameen gara Maqedooniyaa deeme.
Haa taʼu malee, Waaqayyo isa yeroo hunda karaa keenya urgaa beekumsa isaa bakka hundatti babalʼisuu fi Kiristoosii wajjin hiriira injifannootiin nu geggeessuuf galanni haa gaʼu!
Sababiin isaas, nuti warra fayyanii fi warra balleeffaman gidduutti Waaqayyoof urgaa Kiristoos isa gaarii taʼe dha;
nuti warra balleeffamaniif, foolii duʼaa gara duʼaatti geessu, warra fayyaniif garuu urgaa jireenyaa gara jireenyaatti geessu dha. Wantoota kanaaf guutummaatti gaʼumsa kan qabu eenyu?
Nu dha, sababiin isaas nuti akka namoota hedduu, Dubbii Waaqayyoo hin qanxabnu; kanaa mannaa, Waaqayyo duratti Kiristoosii wajjin taanee akka namoota Waaqayyo biraa ergamaniitti qulqullummaa hundumaan ni dubbanna.
Ani Phaawulos, yommuun isin bira jiru kanan gad of qabe, yommuun isin irraa fagaadhu immoo ija jabeessa kanan taʼe garraamummaa fi gara laafina Kiristoosiin isin nan kadhadha.
Ani yommuun dhufu, namoota nuti akka ilaalcha fooniitti akka deddeebinu godhanii nu ilaalan tokko tokko irratti hamman yaade ija jabinaan tarkaanfii cimaa akkan hin fudhanne isin nan kadhadha.
Jireenyi keenya akkuma namoota kaanii taʼus, akka ilaalcha fooniitti waraana hin geggeessinu.
Sababiin isaas meeshaan waraanaa keenya kan foonii miti; haa taʼu malee, daʼoo jajjabaa garagalchuuf humna Waaqayyoo qaba.
Sababiin isaas, nuti yaadawwan dogoggoraa fi wantoota guguddaa beekumsa Waaqayyoo morman hunda garagalchina; akkasumas yaada hunda boojinee Kiristoosiif akka ajajamu goona;
isin guutummaatti ajajamuu keessan erga mirkaneessitanii booda, nama hin ajajamne kam irratti iyyuu tarkaanfii adabaa fudhachuuf qophoofneerra.
Isin wanta tokko akkuma alaan mulʼatutti madaaltu. Namni kam iyyuu kan Kiristoos akka taʼe amanannaa yoo qabaate, akkuma inni kan Kiristoos taʼe, nutis kan Kiristoos taʼuu keenya haa yaadu.
Ani aangoo Gooftaan akka nuti isin diignuuf utuu hin taʼin akka isin ijaarruuf nuu kennetti hedduu yoon boone illee hin qaanaʼu.
Ani xalayaa kootiin isin sodaachisaa akkan jiru gootanii akka yaaddan hin barbaadu.
Sababiin isaas tokko tokko, “Xalayaawwan isaa ulfaatoo fi cimoo dha, qaamni isaa garuu dadhabaa dha, dubbiin isaas tuffatamaa dha” jedhu.
Namni akkasii wantuma utuu isin irraa fagaannee jirruu xalayaa keenyaan barreessine sana yommuu dhufnus isuma akka raawwannu haa beeku.
Nuti namoota ofuma isaaniitiin gaʼumsa qabaachuu isaanii beeksisan tokko tokkoo wajjin garee tokko taʼuuf yookiin isaanii wajjin wal bira of qabuuf ija hin jabaannu. Haa taʼu malee, isaan yommuu ofuma isaaniitiin of madaalan, akkasumas yommuu ofuma isaanii wajjin wal bira of qabanii ilaalan hubannaa akka hin qabne argisiisu.
Nuti gama keenyaan daangaa Waaqayyo safaree nuu kenne keessatti malee, daangaa nuu kennameen alatti hin boonnu; daangaan kun immoo isiniinis ni dabalata.
Dhugaa dubbachuuf, nuti yommuu gara keessan dhufne daangaa nuuf ramadame darbuu keenya miti; sababiin isaas, misiraachoo waaʼee Kiristoos ibsu jalqaba kan isiniif lallabe nuyi dha.
Nuti daangaa nuu ramadameen alatti wanta namni kan biraan itti dadhabetti hin boonnu; kanaa mannaa, amantiin keessan guddachuu isaa yommuu itti fufu wanti nuti raawwannes daangaa keenya keessatti guddachuu isaa akka itti fufu abdanna. Sana booda nuti caalaatti babalʼanna;
kanaaf, nuti wanta naannoo nama kan biraa keessatti raawwatametti akka hin boonneef, misiraachicha biyyoota isin gama jiranitti lallabna.
“Haa taʼu malee namni boonu, Yihowaadhaan haa boonu.”
Sababiin isaas, fudhatama kan argatu nama gaʼumsa akka qabu godhee of dhiheessu utuu hin taʼin, nama Yihowaan gaʼumsa akka qabu ibsu dha.
Mana keenya isa lafa irraa kan taʼe dunkaanni kun yoo diigame, bara baraaf samii irratti mana harkaan utuu hin taʼin Waaqayyoon ijaarame akka qabnu beekna.
Sababiin isaas, nuti isa kan keenyaa isa samii irraa taʼe sana uffachuuf hawwii guddaa waan qabnuuf, mana kana keessatti ni aadna;
kanaaf, yommuu isa uffannu qullaa keenya taanee hin argamnu.
Taʼus, wanti duʼu sun jireenyaan akka liqimfamuuf, nuti warri dunkaana kana keessa jirru nutti ulfaatee aadna; sababiin isaas nuti isa kana of irraa baasuu hin barbaadnu; kanaa mannaa, isa kan biraa irrumatti uffachuu barbaadna.
Ammas kanaaf kan nu qopheesse Waaqayyo isa wanta dhufu sanaaf hafuuricha qabdii godhee nuu kenne sana dha.
Kanaaf, nuti yeroo hunda ija jabina guddaa qabna; akkasumas qaama keenya isa mana keenya taʼe keessa yommuu jirruttis Gooftaa irraa fagaannee akka jiraannu beekna;
sababiin isaas nuti ijaan arguudhaan utuu hin taʼin, amantiidhaan deddeebina.
Haa taʼu malee, nuti ija jabina guddaa qabna; akkasumas bakka jireenyaa keenya Gooftaa wajjin godhachuuf jecha qaama keenya irraa fagaachuu filanna.
Kanaaf, isaa wajjin yoo jiraanne yookiin isa irraa yoo fagaanne, isa biratti fudhatama argachuuf kaayyoo qabna.
Sababiin isaas, namni hundi yeroo qaamaan jirutti wanta gaariis taʼe wanta gadhee raawwateef akkuma hojii isaatti gatii isaa akka argatuuf, hundi keenya barcuma murtii Kiristoos duratti dhihaachuu qabna.
Kanaaf, Gooftaa sodaachuu akka qabnu waan beeknuuf namoota amansiisuu keenya itti fufna; taʼus Waaqayyo akka gaariitti nu beeka. Haa taʼu malee qalbiin keessanis akka gaariitti akka nu beeku nan abdadha.
Gaʼumsa keenya akka haaraatti isinitti himaa jirra miti; kanaa mannaa, warra wanta garaa keessa jiruun utuu hin taʼin wanta alaan mulʼatuun boonaniif deebii kennuu akka dandeessaniif, sababii waaʼee keenyaan akka boontan isin godhu isiniif kennaa jirra.
Nuti yoo maraanne Waaqayyoof jennee ti; sammuu fayyaa yoo qabaanne immoo isiniif jennee ti.
Namni tokko nama hundumaaf akka duʼe waan hubanneef jaalalli Kiristoos nu dirqisiisa; sababiin isaas hundinuu duruma iyyuu duʼaniiru.
Warri lubbuudhaan jiranis isa isaaniif jedhee duʼee fi duʼaa kaafameef malee, kana booda ofii isaaniitiif akka hin jiraanne inni hundumaaf duʼeera.
Kanaaf, nuti kana booda nama kamiin iyyuu akka ilaalcha fooniitti hin beeknu. Nuti yeroo tokko Kiristoosiin fooniin kan beekne taʼus, kana booda karaa kanaan isa hin beeknu.
Kanaaf, namni kam iyyuu Kiristoosii wajjin tokkummaa yoo qabaate inni uumama haaraa dha; wantoonni moofaan darbaniiru; kunoo, wantoonni haaraan gara jireenyaatti dhufaniiru.
Haa taʼu malee, wanti hundi Waaqayyo isa karaa Kiristoos ofitti nu araarsee fi tajaajila araarsuu nuu kenne irraa dhufe;
kanaanis Waaqayyo cubbuu isaanii utuu isaanitti hin lakkaaʼin, karaa Kiristoos addunyaa ofitti araarsaa ture; ergaa araarsuu kanas imaanaadhaan nutti kenneera.
Kanaaf, akka waan Waaqayyo karaa keenya kadhatutti, nuti ambaasaaddaroota bakka Kiristoos buʼani dha. Nuti bakka buʼoota Kiristoos waan taaneef, “Waaqayyotti araaramaa jennee” kadhanna.
Nuti karaa isaa Waaqayyo duratti qajeelota akka taanuuf, inni isa cubbuu hin beekne sana nuuf jedhee aarsaa cubbuu akka taʼu godheera.
Kanaaf, gara laafina Waaqayyo nutti argisiiseen kan kaʼe tajaajila kana waan qabnuuf abdii hin kutannu.
Haa taʼu malee, wantoota qaanessaa taʼanii fi dhoksaatti raawwataman dhiisneerra; haxxummaadhaan hin deddeebinu yookiin dubbii Waaqayyoo hin booressinu; kanaa mannaa, dhugaa mulʼisuudhaan qalbii nama hundumaatiif fakkeenya gaarii goonee Waaqayyo duratti of dhiheessina.
Misiraachoon nuti lallabnu dhuguma kan haguugame yoo taʼe, kan haguugame warra badaniifi;
misiraachoon inni ulfina qabeessi waaʼee Kiristoos isa fakkaattii Waaqayyoo taʼe sanaa akka isaan irratti hin ibsineef, waaqni sirna kanaa sammuu warra hin amannee jaamseera.
Nuti waaʼee ofii keenyaa utuu hin taʼin, Yesuus Kiristoos Gooftaa taʼuu isaa, nuti immoo Yesuusiif jecha garboota keessan taʼuu keenya lallabna.
Sababiin isaas, “Dukkana keessaa ifni haa ifu” kan jedhe Waaqayyo dha; kana malees inni beekumsa waaʼee Waaqayyoo isa ulfina qabeessa taʼe sanaatiin karaa Kiristoos garaa keenya irratti ibseera.
Haa taʼu malee, humni humna caalu kun kan keenya utuu hin taʼin, kan Waaqayyoo taʼuun isaa akka beekamuuf qabeenya gatii guddaa qabu kana qodaa suphee keessaa qabna.
Nuti karaa hundumaan gad dhiibamna, garuu sochoʼuu hin dadhabnu; ni burjaajofna, garuu matumaa karaa itti keessaa baanu hin dhabnu;
ni ariʼatamna, garuu hin gatamnu; rukutamnee kufna, garuu hin badnu.
Jireenyi Yesuus qaama keenya irrattis akka mulʼatuuf bakka deemne hundatti rakkina guddaa duʼaaf nama saaxiluu fi Yesuus irra gaʼe yeroo hunda qaama keenya keessatti ni baanna.
Sababiin isaas, jireenyi Yesuus foon keenya isa duʼu irrattis akka mulʼatuuf, nuti warri lubbuudhaan jirru yeroo hunda Yesuusiif jennee duʼaaf ni saaxilamna.
Nuti duʼaaf kan saaxilamnu taʼus, kun isiniif jireenya argamsiisa.
Ammas hafuura amantii, “Ani nan amane, kanaafis nan dubbadhe” jedhamee barreeffamee wajjin wal fakkaatu waan qabnuuf, nutis ni amanna, kanaafis ni dubbanna;
Inni Yesuusiin duʼaa kaase Sun, nuunis Yesuusii wajjin duʼaa kaasee isinii wajjin isa duratti akka nu dhiheessu beekna.
Namoonni hedduun ulfina Waaqayyootiif galata dhiheessaa waan jiraniif, gaarummaa guddaan inni baayʼate caalaatti akka baayʼatuuf, wantoonni kun hundi isiniif jecha taʼaniiru.
Kanaaf nuti abdii hin kutannu; namummaan keenya inni alaa dhumaa yoo deeme iyyuu, namummaan keenya inni keessaa garuu guyyaa guyyaadhaan haareffamaa akka deemu beekamaa dha.
Sababiin isaas, rakkinni nu irra gaʼu yeroo muraasaaf kan turuu fi salphaa taʼus, ulfina isa kana irra baayʼee caaluu fi bara baraaf jiraatu nuuf argamsiisa;
kanaaf, iji keenya wantoota mulʼatan irratti utuu hin taʼin, wantoota hin mulʼanne irratti akka xiyyeeffatu goona. Sababiin isaas, wantoonni mulʼatan yeroo muraasaaf turu; wantoonni hin mulʼanne garuu bara baraaf jiraatu.
Ani boonuun qaba. Faayidaa qabaachuu baatus, gara mulʼatawwan ajaaʼibsiisaa taʼanii fi ergaawwan Gooftaatti nan darba.
Nama barataa Kiristoos taʼe tokko nan beeka; inni waggaa 14 dura gara samii isa sadaffaatti ol butame; kan ol butame garuu fooniin haa taʼuu yookiin fooniin ala haa taʼuu ani hin beeku, Waaqayyotu beeka.
Eeyyee, ani nama akkasii beeka, fooniin haa taʼuu yookiin fooniin ala haa taʼuu ani hin beeku; Waaqayyotu beeka.
Inni gara jannataatti ol fudhatame, jechoota dubbatamuu hin dandeenyee fi namni dubbachuun isaaf hin heyyamamne ni dhagaʼe.
Ani waaʼee nama akkasiitiin nan boona; waaʼee ofii koo garuu dadhabina koo malee waanan ittiin boonu hin qabu.
Ani dhugaa waanan dubbadhuuf yoon boonuu barbaade illee ani gowwaa jedhamuu hin qabu. Haa taʼu malee, namni kam iyyuu wanta ana irratti arguu fi wanta ana irraa dhagaʼu irra darbee hangan taʼe caalaatti akka na hin madaalleef kana gochuu irraa of nan qusadha;
mulʼata ajaaʼibsiisaa hedduu waanan argeef qofa, namni kam iyyuu wanta ana irratti arguu fi ana irraa dhagaʼu caalaatti ana madaaluu hin qabu. Akka malee akkan of hin tuulle ana dhowwuuf, qoreen foon koo waraanu anaaf kenname; kunis maleekaa Seexanaa isa akka ani garmalee of hin tuulle yeroo hunda na kabalu dha.
Kun akka ana irraa fuudhamuuf siʼa sadii Gooftaa kadhadheen ture.
Inni garuu, “Gaarummaan koo inni guddaan si gaʼa; sababiin isaas humni koo guutuu kan taʼu yeroo ati dadhabdutti dha” naan jedhe. Kanaaf, humni Kiristoos akka dunkaanaatti akka ana irra taʼuuf, dadhabina kootti gammachuudhaan nan boona.
Kanaaf, ani Kiristoosiif jedhee dadhabinatti, arrabsootti, dhabatti, ariʼatamattii fi rakkinatti guddaa nan gammada. Sababiin isaas, ani yeroon dadhabu yeroo sanatti humna qaba.
Ani gowwaa taʼeera. Isin gaʼumsa koo beeksisuu utuu qabdanii, kana waan hin gooneef, akkana akkan taʼu na dirqisiistaniittu. Sababiin isaas ani homaa yoon taʼuu baadhe illee, waan tokkoon iyyuu ergamoota keessan warra hunda irra caalan sana irraa gad miti.
Dhugaa dubbachuuf mallattoowwan ergamaa taʼuu koo jabina guddaadhaan, mallattoowwan, dinqiiwwanii fi hojiiwwan aangootiin gidduu keessanitti mulʼiseera.
Ani utuun baʼaa isin irratti hin taʼin hafuu kootiin alatti, isin gumiiwwan kaan irraa maaliin gad taatan? Dogoggora koo kanaaf gaarummaadhaan dhiifama naa godhaa.
Kunoo ani yeroo sadaffaadhaaf gara keessan dhufuuf qophaaʼaan jira, isin irrattis baʼaa hin taʼu. Ani isiniin malee qabeenya keessan hin barbaadu; sababiin isaas warratu ijoolleedhaaf qabeenya walitti qaba malee, ijoolleetu warraaf qabeenya walitti qaba miti.
Ani gama kootiin waan hundumaa gammachuudhaan isiniif kennuu fi guutummaatti isiniif dabarsee of kennuu nan barbaada. Ani hamma kana baayʼisee kanan isin jaalladhu erga taʼee, jaalalli isin anaaf qabdan kanaa gad xinnoo taʼuu qabaa ree?
Taʼus ani wantan olitti ibseen alatti karaa kamiin iyyuu baʼaa isinitti hin taane. Isin garuu ani “haxxee” akkan taʼee fi “gowwoomsee” akkan isin qabe gootanii dubbattu.
Ani namootan isinitti erge tokkotti illee fayyadamee faayidaa isin irraa argachuuf yaalii godheeraa?
Ani Tiitoon gara keessan akka dhufu isa jajjabeesseera; obboleessa tokkos isaa wajjin ergeera. Tiitoon faayidaa tokko illee isin irraa argateeraa? Nuti hoo ilaalchuma tokkoon deddeebine mitii ree? Daandii tokko irra deddeebineerra mitii?
Xalayaa kana yommuu dubbistan himata nu irratti dhiheessitan kanaaf deebii kennaa akka jirru gootanii yaadaa jirtuu? Nuti Kiristoosii wajjin taʼuudhaan Waaqayyo duratti dubbachaa jirra. Haa taʼu malee yaa obboloota jaallatamo, wanta hojjennu hunda isin ijaaruudhaaf hojjenna.
Sababiin isaas, ani yommuun dhufu hamma tokko akka ani barbaadu taatanii isin hin argadhu taʼa, anis akka isin barbaaddan taʼee hin argamu taʼa jedheen sodaadha; lolli, hinaaffaan, dheekkamsi, wal qoqqooduun, maqaa balleessuun, hamiin, kooraan of bokoksuunii fi gooliin ni jiraata jedheen sodaadha.
Tarii yommuun dhufu Waaqni koo isin gidduutti na qaanessa taʼa; anis namoota hedduu kanaan dura cubbuu hojjetanii xuraaʼummaa, halalummaa fi addaggummaa isaanii irraa yaada isaanii hin geddaranneef nan gadda taʼa jedheen sodaadha.
Kana malees, isaa wajjin waan hojjennuuf gaarummaa Waaqayyoo isa guddaa fudhattanii kaayyoo isaa irraa akka hin jalʼanne isin gorsina.
Sababiin isaas inni, “Ani yeroo fudhatama qabutti si dhagaʼeera, guyyaa fayyinaattis si gargaareera” jedha. Kunoo, yeroon caalaatti fudhatama qabu amma. Kunoo, guyyaan fayyinaa amma.
Tajaajila keenya irratti mudaan tokko illee akka hin argamneef, nuti karaa kamiin iyyuu wanti nama gufachiisu akka jiraatu hin goonu;
kanaa mannaa, karaa hundumaan akka tajaajiltoota Waaqayyootti of dhiheessina; kanas kan goonu, qorumsa hedduu keessatti jabaannee dhaabachuudhaan, rakkinaan, dhabuudhaan, haalawwan rakkisaa taʼaniin,
reebamuudhaan, hidhamuudhaan, gooliidhaan, hojii cimaadhaan, hirriba malee buluudhaan, hagabuu taʼuudhaan;
jireenya qulqulluu jiraachuudhaan, beekumsaan deddeebiʼuudhaan, obsa argisiisuudhaan, gaarummaadhaan, hafuurri qulqulluun jireenya keenya akka geggeessu heyyamuudhaan, jaalala fakkeessaa irraa walaba taʼe argisiisuudhaan,
wanta dhugaa taʼe dubbachuudhaan, humna Waaqayyootti amanamuudhaan; meeshaa waraanaa qajeelinaa harka mirgaa fi harka bitaatti qabachuudhaan,
yeroo ulfinaa fi yeroo salphinaatti, yeroo oduu gadhee fi yeroo oduu gaarii dhageenyutti dha. Gowwoomsitoota akka taanetti ilaalamna, taʼus nuti dhuga qabeeyyii dha;
akka hin beekamnetti ilaalamna, garuu nuti ni beekamna; akka duunetti ilaalamna, garuu kunoo jirra; akka adabamnetti ilaalamna, garuu duʼaaf hin saaxilamne;
akka gaddinutti ilaalamna, garuu yeroo hunda ni gammadna; akka hiyyeeyyiitti ilaalamna, garuu namoota hedduu sooreyyii goona; akka waan homaa hin qabneetti ilaalamna, garuu waan hundumaa qabna.
Yaa warra Qorontos nuti isinitti dubbachuuf afaan keenya saaqqanneerra; garaa keenyas balʼisnee banneerra.
Nuti jaalala keenya isin jalaa hin daangessine, isin garuu jaalala keessan nu jalaa daangessitaniittu.
Kanaaf, ani akkuma ijoollee kootti isinitti nan dubbadha, isinis akkuma keenya garaa keessan balʼisaa nuuf banaa.
Warra hin amannee wajjin gita malee walitti hin camadaminaa. Qajeelinnii fi jalʼinni tokkummaa maalii qaba? Yookiin ifnii fi dukkanni maal wal irraa qaba?
Kana malees, Kiristoosii fi Beelhoor gidduu walii galtee maaliitu jira? Yookiin namni amane tokko isa hin amannee wajjin qooda maalii qaba?
Akkasumas, manni qulqullummaa Waaqayyoo waaqolii tolfamoo wajjin walii galtee maalii qaba? Sababiin isaas akkuma Waaqayyo, “Ani isaan gidduu nan jiraadha, isaan gidduus nan deddeebiʼa, ani Waaqa isaanii nan taʼa, isaanis saba koo ni taʼu” jedhee dubbate, nuti mana qulqullummaa Waaqayyoo ti.
“‘Kanaaf, isaan gidduudhaa baʼaatii, adda of baasaa’ jedha Yihowaan, ‘wanta xuraaʼaa hin tuqinaa’”; “‘anis isin nan simadha.’”
“‘Ani abbaa isiniif nan taʼa, isin immoo ilmaanii fi intaloota anaaf taatu’ jedha Yihowaan inni hundumaa dandaʼu.”
Ammas yaa obboloota ko, gaarummaa Waaqayyoo isa guddaa gumiiwwan Maqedooniyaa keessa jiraniif kenname akka beektan ni barbaadna.
Isaan utuma qorumsi guddaan irra gaʼuu fi utuma hiyyummaa guddaa keessa jiranii gammachuu guddaa qabu turan; arjummaa guddaas argisiisaniiru.
Sababiin isaas, isaan hamma humna isaanii qofa utuu hin taʼin humna isaaniitii olitti illee akka arjooman ani isaaniif dhugaa nan baʼa;
isaan mirga gaarummaadhaan kennuuf dandeessisu argatanii, tajaajila gargaarsaa qulqullootaaf godhamu irratti hirmaachuuf ofuma isaaniitiin kakaʼanii cimsanii nu kadhatu turan.
Kana kan godhanis isa nuti eegne caalaa ture; sababiin isaas akka fedhii Waaqayyootti jalqaba Gooftaadhaaf, achiis nuuf of kennaniiru.
Kanaaf, Tiitoon akkuma hojii kana isin gidduutti jalqabe, kennaa gaarummaadhaan gootan kana walitti qabuu isaa akka fiixaan baasu isa jajjabeessine.
Taʼus, akkuma wanti hundi, jechuunis amantiin, dubbiin, beekumsi, karaa hundaan dhimmuunii fi jaalalli isiniif qabnu isiniif baayʼate, arjummaadhaan kennuun kunis isiniif haa baayʼatu.
Kana kanan jedhu, warri kaan dhimmanii akka hojjetan akka beektanii fi jaalalli keessan kan dhugaa taʼuu isaa qoruuf malee isin ajajuuf jedhee miti.
Sababiin isaas, isin gaarummaa Gooftaa keenya Yesuus Kiristoos isa guddaa beektu; inni sooressa taʼus, isin karaa hiyyummaa isaa sooreyyii akka taataniif isiniif jedhee hiyyeessa taʼe.
Kana ilaalchisee gorsa isiniif nan kenna: Isin waggaa tokko dura hojii kana jalqabuu qofa utuu hin taʼin, hojicha hojjechuufis fedhii akka qabdan argisiisuu keessan hubadheera; hojii kana hojjechuun keessanis faayidaa isiniif argamsiisa.
Kanaaf, ammas hojii jalqabdan kana fiixaan baasaa. Haala kanaan, akkuma duraan fedhii argisiistanitti hamma humna keessanii kennuudhaan hojii kana fiixaan baasaa.
Sababiin isaas jalqaba fedhiin yoo jiraate, kennaan nama tokkoo keessumaa fudhatama kan argatu, hamma qabuun yoo kenne malee, hamma hin qabneen yoo kenne miti.
Ani, kun warra kaanitti salphatee, isinitti akka ulfaatu gochuu hin barbaadu;
kanaa mannaa, wanti yeroo ammaatti isin irraa hafe, hirʼina warra kaanii akka guutu, wanti isaan irraa hafes hirʼina keessan akka guutu godha; kunis isin gidduutti wal qixxummaan akka jiraatu godha.
Kunis akkuma, “Namni baayʼee walitti qabe isa irraa hin hafne; namni xinnoo walitti qabes itti hin hirʼanne” jedhamee barreeffametti dha.
Waaqayyo isa akkuma nuti isiniif yaadnu Tiitoonis akka isiniif yaadu godheef galanni haa gaʼu;
inni jajjabina waan isaaf kennineef qofa utuu hin taʼin, hawwii guddaa waan qabuuf ofuma isaatiin kakaʼee gara keessan dhufaa jira.
Haa taʼu malee, obboleessa isa misiraachichaa wajjin haala wal qabateen gumiiwwan hunda keessatti maqaa gaarii qabu sanas isaa wajjin ergineerra.
Kana malees, inni yommuu nuti ulfina Gooftaatiif kennaa gaarummaa kana warra kaaniif hiruu fi warra kaan gargaaruuf fedhii qabaachuu keenya argisiisuuf deemnu, miiltoo keenya akka taʼu gumiiwwan isa muudaniiru.
Kanaaf, kennaa arjummaa kana hiruu wajjin haala wal qabateen namni kam iyyuu dogoggora akka nu irratti hin arganne of eegganna.
Sababiin isaas nuti, ‘Yihowaa duratti qofa utuu hin taʼin, namoota durattis waan hundumaa amanamummaadhaan hojjenna.’
Kana malees, obboleessa keenya isa yeroo baayʼee qorree waan hundumaa irratti dhimmee kan hojjetu taʼuu isaa mirkaneessine isaanii wajjin ergineerra; inni amantaa guddaa waan isin irratti qabuuf ammas isa duraa caalaa dhimmee kan hojjetu taʼeera.
Haa taʼu malee, Tiitoo ilaalchisee namni gaaffii qabu yoo jiraate, inni michuu koo fi nama faayidaa keessaniif anaa wajjin hojjetu dha; yookiin obboloota keenya ilaalchisee namni gaaffii qabu yoo jiraate, isaan ergamoota gumii kan taʼanii fi Kiristoosiif ulfina kan fidani dha.
Kanaaf, jaalala dhugaa akka isaaniif qabdan mirkaneessaa; akkasumas, nuti maaliif akka isinitti boonnu gumiiwwan duratti akka beekamu godhaa.
Phaawulos isa namootaan yookiin karaa nama tokkoo utuu hin taʼin, karaa Yesuus Kiristoosii fi karaa Waaqayyo Abbaa isa Yesuusiin duʼaa kaaseen ergamaa taʼee
fi obboloota anaa wajjin jiran hunda irraa, gumiiwwan Galaatiyaa keessa jiraniif:
Waaqayyo Abbaa keenyaa fi Gooftaa Yesuus Kiristoos biraa gaarummaa guddaanii fi nagaan isiniif haa taʼu.
Inni akka fedhii Waaqaa fi Abbaa keenyaatti sirna hamaa kana irraa nu oolchuuf cubbuu keenyaaf dabarsee of kenne;
baraa hamma bara baraatti Waaqayyoof ulfinni haa taʼu. Ameen.
Isin, isa gaarummaa Kiristoos isa guddaatiin isin waame Sana irraa gara misiraachoo kan biraatti saffisa akkasiitiin garagaluun keessan na dinqisiiseera.
Misiraachoo kan biraan akka hin jirre beekamaa dha; haa taʼu malee, namoonni isin jeeqanii fi misiraachoo waaʼee Kiristoos ibsu jalʼisuu barbaadan tokko tokko jiru.
Taʼus, nu keessaa namni tokko yookiin maleekaan tokko samii irraa dhufee misiraachoo nuti isiniif lallabne irraa adda taʼe yoo isiniif lallabe inni abaaramaa haa taʼu.
Akkuma kanaan dura dubbanne ammas dabalee nan dubbadha, eenyu illee misiraachoo isin fudhattan irraa adda taʼe yoo isiniif lallabe abaaramaa haa taʼu.
Ani amma namoota moo Waaqayyoon amansiisuuf yaalaan jira? Moo namoota gammachiisuuf yaalaan jira? Ani amma iyyuu namoota gammachiisuuf yaalaan jira yoo taʼe, garbicha Kiristoos miti jechuu dha.
Yaa obbolootaa, misiraachoon ani isiniif lallabe nama irraa kan madde akka hin taane akka beektan nan barbaada;
sababiin isaas, ani misiraachoo kana Yesuus Kiristoos irraa mulʼataan nan fudhadhe malee, nama irraa hin fudhanne yookiin namni na hin barsiisne.
Ani dur amantii Yihudii keessatti akkamitti akkan jiraadhe, jechuunis gumii Waaqayyoo cimsee ariʼachaa fi balleessuuf dhamaʼaa akkan ture dhageessaniittu;
akkasumas aadaa abbootii kootiif hinaaffaa guddaan qaba ture; saba koo keessatti warra hiriyoota koo taʼan hedduu caalaas amantii Yihudii keessatti baayʼee guddachaan ture.
Haa taʼu malee, Waaqayyo inni gadameessa haadha kootii jalqabee addaan na baasee fi karaa gaarummaa isaa isa guddaa na waame sun,
misiraachoo waaʼee isaa ibsu sabootaaf lallabuudhaan Ilma isaa karaa koo mulʼisuun gaarii taʼee yommuu isatti mulʼatetti, ani yeruma sana nama tokkoo wajjin illee hin mariʼanne;
warra ana dura ergamoota taʼan bira dhaquufis gara Yerusaalemitti ol hin baane; kanaa mannaa gara biyya Arabaan dhaqe; achiis gara Damaasqoottan deebiʼe.
Waggaa sadii boodas Keefaa gaafachuuf gara Yerusaalemitti ol baʼeen isaa wajjin guyyaa 15f achi ture.
Taʼus Yaaqoob isa obboleessa Gooftaa taʼe malee, ergamoota kaan keessaa nama tokko illee hin argine.
Ammas wantoota ani isiniif barreesse ilaalchisee, akka ani hin sobne Waaqayyo duratti isiniif nan mirkaneessa.
Sana booda gara naannoowwan Sooriyaa fi Kiilqiyaa keessa jiran nan dhaqe.
Haa taʼu malee, gumiiwwan Kiristoos warri Yihudaa keessa jiran na arganii hin beekan.
Isaan, “Namichi duraan nu ariʼachaa ture sun, amma waaʼee amantii duraan balleessaa ture sanaa misiraachoo lallabaa jira” yeroo jedhamu qofa dhagaʼu turan.
Kanaan kan kaʼes isaan sababii kootiin Waaqayyoon galateeffatu turan.
Isin yaa warra Galaatiyaa gowwoota nana! Fannifamuun Yesuus Kiristoos akka gaariitti isiniif ibsamee kan ture taʼus, eenyutu isin gowwoomse?
Mee wanta tokko qofa isin gaafachuun barbaada: Hafuura qulqulluu kan fudhattan seera eeguudhaan moo wanta dhageessanitti amanuudhaan ture?
Edaa isin hamma kana gowwootaa? Karaa hafuuraa jalqabdanii karaa foonii xumuruu barbaadduu?
Rakkina hedduu keessa kan darbitan waanuma faayidaa hin qabneef turee? Faayidaa malee akka hin turre ani iyyuu mirkanaaʼaa dha.
Kanaaf, inni hafuura qulqulluu isiniif kennee fi dinqii hedduu isin gidduutti hojjete sun, kana kan godhe seera waan eegdaniif moo wanta dhageessanitti waan amantaniifi?
Kunis akkuma Abrahaam, “Yihowaatti amane, kunis qajeelummaatti isaaf lakkaaʼame” jedhametti dha.
Warri amantiidhaan jiraatan ilmaan Abrahaam akka taʼan isin akka gaariitti beektu.
Kitaabni Qulqulluun, Waaqayyo namoota saba Waaqayyoo hin taane amantiidhaan qajeelota akka godhu dursee hubatee Abrahaamitti, “Saboonni hundi karaa kee ni eebbifamu” jedhee dursee himuudhaan misiraachoo isaaf labseera.
Kanaaf, warri amantiidhaan jiraatan hundi Abrahaam isa amantii qabu sanaa wajjin ni eebbifamu.
“Namni wantoota maraa kitaaba Seerichaa keessatti barreeffaman hunda yeroo hunda hojii irra hin oolchine kam iyyuu abaaramaa dha” jedhamee waan barreeffameef, warri seera eeguutti amanaman hundi abaaramoo dha.
Kana malees, “Namni qajeelaan amantiidhaan jiraata”; kanaaf, namni kam iyyuu Waaqayyo duratti seeraan qajeelaa jedhamee waamamuu akka hin dandeenye beekamaa dha.
Seerichi amantii irratti kan hundaaʼe miti. Kanaa mannaa, “namni wantoota kana hojii irra oolchu kam iyyuu isaaniin jireenya argata.”
“Namni muka irratti fannifamu hundi abaaramaa dha” jedhamee waan barreeffameef, Kiristoos bakka keenya buʼee abaaramaa taʼuudhaan gatiidhaan nu bitee abaarsa Seerichaa jalaa nu baaseera.
Kunis kan taʼe, eebbi Abrahaam karaa Kiristoos Yesuus namoota saba Waaqayyoo hin taaneef akka dhufuu fi nutis karaa amantii keenyaa hafuura isa abdachiifame sana akka fudhannuufi.
Yaa obboloota ko, fakkeenya namoonni itti fayyadaman tokkotti fayyadameen isinitti dubbadha: Kakuun tokko erga raggaasifamee booda, nama tokko qofaadhaan yoo taʼe illee, eenyu iyyuu kakuu kana diiguu yookiin itti dabaluu hin dandaʼu.
Abdichi kan dubbatame Abrahaamii fi sanyii isaatiif ture. Kitaabni Qulqulluun akka nama baayʼeedhaaf taʼetti, “sanyiiwwan keetiif” hin jedhu. Kanaa mannaa akka nama tokkoof taʼeetti “sanyii keetiif” jedha; innis Kiristoosi.
Dabalataanis kana nan dubbadha: Seerichi inni waggaa 430 booda dhufe, kakuu Waaqayyo duraan gale sana diiguudhaan abdicha gatii hin dhabsiisu.
Sababiin isaas dhaalli sun seera irratti kan hundaaʼe utuu taʼee, kana booda abdii irratti kan hundaaʼe hin taʼu; Waaqayyo garuu karaa abdii sanaa Abrahaamiif gaarummaadhaan dhaala sana kenneera.
Seerichi maaliif kenname ree? Hanga sanyichi inni abdiin galameef sun dhufutti, dogoggora namoonni hojjetan mulʼisuuf dabalame; Seerichi kan kennames karaa maleekotaa darbee harka araarsaa tokkootiin ture.
Yeroo nama tokko qofa taʼutti araarsaan hin jiraatu; Waaqayyo abdii kan kenne kophaa isaa ture.
Maarree Seerichi abdii Waaqayyoo wajjin kan wal faallessu dhaa? Matumaa wal hin faallessu! Sababiin isaas seerri jireenya argamsiisu utuu kennameera taʼee, qajeelummaan karaa seeraa argama ture.
Taʼus, abdiin Yesuus Kiristoositti amanuudhaan argamu, namoota amananiif akka kennamuuf, Kitaabni Qulqulluun wantoota hundumaa hidhaa cubbuutti dabarsee kenneera.
Haa taʼu malee, amantiin dhufuu isaa dura amantii isa mulʼachuuf jiru eeggachaa, hidhaatti dabarfamnee kennamuudhaan Seericha jalatti eegamaa turre.
Kanaaf, karaa amantii qajeelota jedhamnee waamamuu akka dandeenyuuf, Seerichi guddiftuu keenya isa gara Kiristoositti nu geessu taʼeera.
Amma garuu amantiin waan dhufeef, siʼachi guddiftuu jala hin jirru.
Isin hundi keessan amantii Kiristoos Yesuus irratti qabdaniin ijoollee Waaqayyoo taataniittu.
Sababiin isaas, isin warri gara Kiristoositti cuuphamtan hundi keessan Kiristoosiin uffattaniittu.
Isin hundi keessan Kiristoosii wajjin tokkummaa waan qabdaniif, Yihudii yookiin nama Giriikii, garbicha yookiin nama bilisoome, dhiira yookiin dubartii gidduu garaa garummaan hin jiru.
Kana malees isin kan Kiristoos yoo taatan, dhuguma sanyii Abrahaam warra abdii isaaf kenname dhaaltani dha.
Achiis waggaa 14 booda Tiitoo fudhadheen Barnaabaasii wajjin ammas gara Yerusaalemitti ol baʼe.
Kanan ol baʼes mulʼata Gooftaan natti argisiiseen ture; achittis misiraachoo ani namoota saba Waaqayyoo hin taane gidduutti lallabaa ture sana isaan duratti dhiheesseera. Taʼus amma fiigaa kanan jirus taʼe kanaan dura kanan fiige akkasumaan akka hin taane mirkaneessuuf, namoota iddoo guddaa qaban duratti misiraachoo kana kanan dhiheessee kophaatti ture.
Haa taʼu malee, Tiitoon inni anaa wajjin ture illee inni nama Giriikii yoo taʼe iyyuu akka dhaqna qabatu hin dirqisiifamne.
Taʼus, dhimma kana gumii keessatti kan kaase obboloota sobduu, guutummaatti garboota nu godhachuuf jecha bilisummaa tokkummaa Kiristoos Yesuus wajjin qabnuun arganne basaasuuf dhoksaatti loʼanii galani dha;
nuti garuu dhugaan misiraachichaa isinii wajjin akka jiraatuuf, takkaa illee tole jennee isaaniif hin bitamne.
Haa taʼu malee, warra iddoo guddaa akka qabanitti ilaalaman sana ilaalchisee, Waaqayyo bifa namaa ilaalee waan hin loogneef, isaan maal iyyuu yoo taʼan anaaf jijjiirama hin fidu; isaan waan haaraa anaaf dabalan tokko illee hin qaban.
Faallaa kanaatiin, akkuma misiraachichi warra dhaqna qabataniif Pheexirositti imaanaadhaan kenname, warra dhaqna hin qabanneef imaanaadhaan natti kennamuu isaa yommuu argan,
inni warra dhaqna qabataniif ergamaa akka taʼu Pheexirosiif humna kenne, anis namoota saba Waaqayyoo hin taaneef ergamaa akkan taʼu humna waan naa kenneef,
isaan gaarummaa guddaa anaaf kenname yommuu argan, Yaaqoob, Keefaa fi Yohaannis warri utubaatti fakkeeffaman, anaa fi Barnaabaas gara namoota saba Waaqayyoo hin taanee akka dhaqnu, isaan immoo gara warra dhaqna qabatanii akka dhaqan harka isaanii mirgaa nuu kennuudhaan walii galuu isaanii ibsan.
Isaan hiyyeeyyii yeroo hunda akka yaadannu qofa nu gaafatan; anis kana dhimmee hojjechuuf carraaqqii gochaan ture.
Haa taʼu malee, Keefaan gara Anxokiyaa yommuu dhufu dogoggora guddaa hojjetee waan tureef fuulleettan isa morme.
Sababiin isaas namoonni tokko tokko Yaaqoob biraa dhufuu isaanii dura, inni namoota saba Waaqayyoo hin taanee wajjin nyaachuu amaleeffatee ture; yommuu namoonni sun dhufan garuu, warra dhaqna qabatan sodaatee kana gochuu isaa dhiisee isaan irraa adda of baase.
Yihudoonni warri kaanis akkuma isaa fakkeessaa kana irratti hirmaatan; kanaan kan kaʼes Barnaabaas illee fakkeessaa isaaniitiin fudhatamee ture.
Taʼus, isaan dhugaa misiraachoo wajjin haala wal simuun deddeebiʼaa akka hin jirre yommuun argu, ani hunduma isaanii duratti Keefaadhaan, “Ati ofii keetii Yihudii taatee akka Yihudiitti utuu hin taʼin akka namoota saba Waaqayyoo hin taaneetti jiraachaa utuu jirtuu, namoonni saba Waaqayyoo hin taane akka aadaa Yihudootaatti akka jiraatan akkamitti isaan dirqisiisuu dandeessa?” jedheen itti dubbadhe.
Nuti warri dhalootaan Yihudii taane, akkasumas akka namoota saba Waaqayyoo hin taaneetti cubbamoota hin taane,
namni tokko qajeelaa jedhamee kan waamamu, seera eeguudhaan utuu hin taʼin, Yesuus Kiristoositti amanuu qofaadhaan akka taʼe beekna. Kanaaf, namni kam iyyuu seera eeguudhaan qajeelaa jedhamee waamamuu waan hin dandeenyeef, seera eeguudhaan utuu hin taʼin, Kiristoositti amanuudhaan qajeelota jedhamnee waamamuu akka dandeenyuuf Kiristoos Yesuusitti amanneerra.
Egaa nutis karaa Kiristoos qajeeloota jedhamnee waamamuuf utuu carraaqqii goonuu cubbamoota taanee yoo argamne, Kiristoos tajaajilaa cubbuu ti jechuu dhaa? Matumaa akkas jechuu miti!
Ani wantootuman yeroo tokko diige sana deebisee nan ijaara yoon taʼe, cubbamaa taʼuu koo argisiisaan jira jechuu dha.
Sababiin isaas Waaqayyoof jiraachuu akkan dandaʼuuf, ani karaa seerichaa seerichaaf duʼeera.
Ani Kiristoosii wajjin mismaaraan muka irratti fannifameera. Kanaaf, kana booda kan jiraatu ana utuu hin taʼin, Kiristoos isa anaa wajjin tokkummaa qabu sana dha. Amma fooniin kanan jiraadhu, amantii ani Ilma Waaqayyoo isa ana jaallatee fi anaaf jedhee dabarsee of kenne irratti qabuuni dha.
Ani gaarummaa Waaqayyoo isa guddaa hin tuffadhu; sababiin isaas qajeelummaan karaa seeraa argama utuu taʼee, Kiristoos faayidaa malee duʼe jechuu dha.
Kiristoos bilisa kan nu baase bilisummaa akkasii akka argannuufi. Kanaaf, jabaadhaa dhaabadhaa; deebitaniis waanjoo garbummaa jala of hin galchinaa.
Kunoo, ani Phaawulos isinitti nan hima, yoo dhaqna qabattan Kiristoos faayidaa isiniif hin argamsiisu.
Namni dhaqna qabate hundi guutummaa Seerichaa eeguuf dirqamni akka isa irra jiru ammas ani nama hundumaaf dhugaa nan baʼa.
Isin warri seeraan qajeelota jedhamtanii waamamuuf carraaqqii gootan Kiristoos irraa addaan baataniittu; gaarummaa isaa isa guddaa irraas fagaattaniittu.
Nuti garuu gama keenyaan, qajeelummaa isa karaa amantii akka argamu abdannu hawwii guddaadhaan eegganna.
Sababiin isaas, warra Kiristoos Yesuusii wajjin tokkummaadhaan jiraataniif amantii isa karaa jaalalaa mulʼatu malee, dhaqna qabachuunis taʼe dhaqna qabachuu dhiisuun gatii hin qabu.
Isin akka gaariitti fiigaa turtan. Maarree dhugaadhaaf ajajamuu keessan akka itti hin fufne kan isin dhowwe eenyu?
Sossobbiin akkasii isa isin waamu Sana biraa kan dhufe miti.
Raacitii xinnoon guutummaa bukichaa bukeessa.
Isin warri Gooftaa wajjin tokkummaa qabdan ilaalcha ani qabu irraa adda taʼe akka hin qabne mirkanaaʼaa dha; haa taʼu malee, inni isin jeequ eenyu illee yoo taʼe, murtii isaaf malu ni argata.
Yaa obbolootaa, ani gama kootiin amma iyyuu dhaqna qabaa nan lallaba yoo taʼe, silaa hanga ammaatti maaliifan ariʼatama? Ani amma iyyuu waaʼee dhaqna qabaa lallabaan jira yoo taʼe, mukti dhiphinaa sun kana booda gufuu hin taʼu.
Namoonni isin jeequuf yaalii godhan guutummaatti utuu of irraa muratanii iyyuu natti tola.
Yaa obbolootaa, isin bilisummaadhaaf waamamtaniittu; kanaaf, bilisummaa kana jaalalaan walii keessan tajaajiluuf itti fayyadamaa malee, fedhii foonii hordofuuf carraa akka isiniif argamsiisu gootanii itti hin fayyadaminaa.
Sababiin isaas guutummaan Seerichaa ajaja tokkoon, jechuunis, “Nama akka ofii keetti jaalladhu” jedhuun walitti qabamee ibsama.
Haa taʼu malee, wal ciniinuu fi wal nyaachuu keessan yoo itti fuftan, akka wal hin balleessine of eeggadhaa.
Haa taʼu malee, ani isinitti nan hima, hafuuraan deddeebiʼuu keessan itti fufaa; yoo akkas gootan matumaa fedhii foonii hin raawwattan.
Sababiin isaas fedhiin foonii fedhii hafuuraa morma, fedhiin hafuuraas fedhii foonii morma; isaan kun waan wal mormaniif, wanta gochuu barbaaddan hin raawwattan.
Kana malees hafuuraan kan geggeeffamtan yoo taʼe, isin seera jala hin jirtan.
Hojiiwwan foonii ifatti kan mulʼatani dha: Isaanis halalummaa, xuraaʼummaa, addaggummaa,
waaqolii tolfamoo waaqeffachuu, gocha hafuurota hamoo irratti hirmaachuu, diinummaa, lola, hinaaffaa, dheekkamsa, gargar baʼuu, wal qoqqooduu, garee amantii uumuu,
goomachuu, machii, gadhiisii fi wantoota kana fakkaatani dha. Ani akkuman kanaan dura isin akeekkachiise waaʼee wantoota kanaa irra deebiʼeen isin akeekkachiisa; namoonni wantoota akkasii raawwachuu amaleeffatan Mootummaa Waaqayyoo hin dhaalan.
Karaa gara biraa immoo, firiin hafuuraa jaalala, gammachuu, nagaa, obsa, gaarummaa, dansummaa, amantii,
garraamummaa fi of toʼachuu dha. Seerri wantoota kana dhowwu hin jiru.
Kana malees namoonni kan Kiristoos Yesuus taʼan, foon kajeellaa fi fedhii isaa hundaa wajjin mismaaraan muka irratti fannisaniiru.
Hafuuraan kan jiraannu yoo taʼe, qajeelfama hafuuraa hordofuu keenya itti haa fufnu.
Egaa wal morkii kakaasuu fi walitti hinaafuudhaan of tuuluu haa dhiisnu.
Egaa ani kana nan dubbadha, dhaaltichi gooftaa waan hundumaa yoo taʼe iyyuu daaʼima hamma taʼetti garbicha irraa adda miti;
kanaa mannaa, hamma guyyaa abbaan isaa dursee murteesse sun gaʼutti guddiftootaa fi bulchitoota jala tura.
Haaluma wal fakkaatuun nutis yommuu ijoollee turretti, seerawwan buʼuuraa addunyaan ittiin geggeeffamuuf garboota turre.
Haa taʼu malee, yeroon murteeffame sun yommuu gaʼutti, Waaqayyo Ilma isaa isa dubartii irraa dhalatee fi seera jala ture erge;
kana kan godhes, gatii warra seera jala jiran gadhiisisuuf barbaachisu kaffalee akka ilmaan isaatti akka nu guddisuufi.
Ammas isin ilmaan waan taataniif, Waaqayyo hafuura Ilma isaa garaa keenya keessatti erge; hafuurri kunis, “Aabbaa!” jedhee iyya.
Kanaaf, ati kana booda ilma malee garbicha miti; ilma yoo taate immoo Waaqayyo dhaaltuu si godheera.
Haa taʼu malee, isin yeroo Waaqayyoon hin beeknetti, warra dhuguma waaqayyolii hin taaneef garboota turtan.
Taʼus amma Waaqayyoon erga beektanii, caalaadhumatti immoo Waaqayyo biratti erga beekamtanii, akkamitti wantoota iddoo guddaa hin qabne, jechuunis wantoota dadhaboo taʼanii fi faayidaa hin qabnetti deebitanii isaaniif garboota taatu?
Isin guyyoota, jiʼoota, waqtiilee fi waggoota of eeggannoodhaan ni kabajju.
Ani tarii akkasumaanan isiniif dhamaʼe jedheen sodaadha.
Yaa obbolootaa, anis akkuma keessan waanan tureef isin nan kadhadha; akkuma koo taʼaa. Isin miidhaa tokko illee ana irra hin geessisne.
Haa taʼu malee, yeroo jalqabaatiif misiraachoo isiniif lallabuuf carraa kanan argadhe, dhukkubsachuu kootiin kan kaʼe akka taʼe beektu.
Taʼus haalli fayyaa koo qorumsa yoo isinitti taʼe illee, isin na hin tuffanne yookiin na hin balfine; kanaa mannaa, akka maleekaa Waaqayyootti yookiin akka Kiristoos Yesuusitti na simattan.
Maarree gammachuun isin duraan qabdan sun eessa dhaqe? Kan dandaʼamu utuu taʼee ija keessan illee fonqolchitanii baastanii naa kennuuf fedhii keessan akka ture ani dhugaa isiniif nan baʼa.
Egaa ani dhugaa isinitti himuu kootiinan diina keessan taʼee ree?
Isaan isin gowwoomsuuf hinaaffaa guddaa qabu; kana kan godhan garuu, ana irraa adda isin baasanii akka cimsitanii isaan hordoftan gochuuf malee faayidaa keessaniif jedhanii miti.
Haa taʼu malee, namni tokko yeroo ani isin bira jiru qofa utuu hin taʼin, yeroo hunda kaayyoo gaariidhaaf dhimmee isin barbaaduun isaa gaarii dha;
kanaaf yaa ijoollee ko, kun isiniif gaarii dha. Ani hamma Kiristoos isin keessatti hundee godhatutti sababii keessaniif lammata nan ciniinsifadha.
Ani waaʼee keessan wantan godhu waanan wallaaleef, ammuma isin biratti argamee sagalee laafaadhaan utuun isinitti dubbadhee natti tola ture.
Mee natti himaa, isin warri seera jala taʼuu barbaaddan, wanta Seerichi jedhu hin beektanii?
Fakkeenyaaf, Abrahaam ilmaan lama akka qabuu fi isa tokko tajaajiltuu irraa, isa tokko immoo dubartii bilisa taate irraa akka godhate barreeffameera;
haa taʼu malee, inni tajaajiltuu irraa taʼe karaa foonii dhalate, inni dubartii bilisa taate irraa taʼe garuu karaa abdiitiin dhalate.
Wantoonni kun diraamaa fakkeenyaan ibsamee wajjin wal fakkaatu; sababiin isaas dubartoonni kun lamaan kakuu lama argisiisu; ishiin tokko Aggaar ishii Gaara Siinaa irraa dhuftee fi garbummaadhaaf ijoollee deessu dha.
Aggaar jechuun Siinaa gaara isa biyya Arabaa keessatti argamu jechuu dha; ishiinis ijoollee ishii wajjin garbummaa keessa waan jirtuuf Yerusaalem ishii amma jirtu argisiisti.
Yerusaalem ishiin olii garuu bilisa dha, akkasumas ishiin haadha keenya.
Akkana jedhamee barreeffameera: “Ati dubartii dhabduun dhala hin godhanne gammadi; ati dubartiin ciniinsifattee hin beekne ililchi, iyyis; sababiin isaas, ijoollee dubartii abbaa manaa qabdu sanaa caalaa kan ishii dhiifamte sanaa baayʼataniiru.”
Ammas yaa obbolootaa, akkuma Yisihaaq isin ijoollee abdii ti.
Haa taʼu malee, akkuma yeroo sana inni karaa foonii dhalate isa karaa hafuuraa dhalate sana ariʼachuu jalqabe ammas akkasuma.
Taʼus, Kitaabni Qulqulluun maal jedha? “Ilmi tajaajiltuu sun ilma dubartii bilisa taate sanaa wajjin matumaa waan hin dhaalleef, tajaajiltuu sanaa fi ilma ishii ariʼi.”
Kanaaf yaa obbolootaa, nuti ijoollee tajaajiltuu sanaa utuu hin taʼin, ijoollee dubartii bilisa taate sanaa ti.
Yaa obbolootaa, namni tokko utuu hin beekin tarkaanfii dogoggoraa yoo fudhate, isin warri karaa hafuuraa gaʼumsa qabdan nama akkasii hafuura garraamummaatiin sirreessuuf yaalii godhaa. Haa taʼu malee, yeroo kanatti atis ofii keetii akka hin qoramneef of eeggadhu.
Baʼaa walii keessanii baachuu keessan itti fufaa; karaa kanaanis seera Kiristoos ni raawwattu.
Sababiin isaas namni tokko xinnoo taʼee utuu jiruu, akka nama guddaatti yoo of ilaale of gowwoomsaa jira.
Haa taʼu malee namni hundi hojii ofii isaa haa qoru; achiis nama kaanii wajjin utuu wal bira of hin qabin, waaʼee ofii isaa qofa waan ittiin gammadu argata.
Sababiin isaas namni hundi baʼaa ofii isaa baata.
Kana malees, namni dubbii Waaqayyoo barachaa jiru hundi, nama barumsa akkasii isaaf kennaa jiruu wajjin wanta gaarii hunda haa hirmaatu.
Hin dogoggorinaa: Waaqayyo kan itti qoosamu miti. Namni waanuma facaase sana haammata;
sababiin isaas namni fooniif jedhee facaasu, foon isaa irraa tortoruu haammata; namni hafuuraaf jedhee facaasu garuu, hafuura irraa jireenya bara baraa haammata.
Kanaaf, yoo abdii kutachuu baanne yommuu yeroon isaa gaʼu waan haammannuuf, wanta gaarii hojjechuuf abdii hin kutannu.
Egaa hamma carraa argannetti, namoota hundumaaf keessumaa immoo warra amantiidhaan nutti firoomaniif wanta gaarii haa goonu.
Qubeewwan guguddaa akkamiitiin harkuma kootiin akkan isiniif barreesse ilaalaa.
Warri fooniin fudhatama argachuu barbaadan hundi akka dhaqna qabattan isin dirqisiisuuf kan yaalan, muka dhiphinaa Kiristoosiif jedhanii ariʼatamuu irraa ooluuf qofa dha.
Sababiin isaas, warri dhaqna qabatan iyyuu ofii isaanii Seericha hin eegan; taʼus, isaan akka isin dhaqna qabattan kan barbaadan waaʼee foon keessanii wanta ittiin boonan argachuuf jedhanii ti.
Ani garuu muka dhiphinaa Gooftaa keenya Yesuus Kiristoos isa akka ilaalcha kootti addunyaan anaaf duʼee fi isa akka ilaalcha isaatti immoo ani addunyaadhaaf duʼe irraa kan hafe matumaa wanta kan biraatiin hin boonu.
Sababiin isaas, uumama haaraa taʼuu malee dhaqna qabachuunis taʼe dhaqna qabachuu dhiisuun homaa miti.
Namoota seera amalaa kana hordofanii sirriitti deddeebiʼan hundaaf, jechuunis Israaʼel Waaqayyootiif nagaa fi gara laafinni haa taʼu.
Ani godaannisa garbicha Yesuus taʼuu koo argisiisu qaama koo irratti waanan godhadheef, kana booda namni kam iyyuu na hin rakkisin.
Yaa obboloota ko, gaarummaan Gooftaa keenya Yesuus Kiristoos hafuura isin argisiistanii wajjin haa taʼu. Ameen.
Phaawulos isa fedhii Waaqayyootiin ergamaa Kiristoos Yesuus taʼe irraa, qulqulloota Efesoon keessa jiranii fi tokkummaa Kiristoos Yesuusii wajjin qabaniin amanamoo taʼaniif:
Waaqayyo Abbaa keenyaa fi Gooftaa keenya Yesuus Kiristoos biraa gaarummaa guddaanii fi nagaan isiniif haa taʼu.
Tokkummaa Kiristoosii wajjin qabnuun samii keessatti eebba hafuuraa hundumaan waan nu eebbiseef, Waaqnii fi Abbaan Gooftaa keenya Yesuus Kiristoos haa eebbifamu;
kunis kan taʼe, isa duratti jaalalaan qulqulluu fi mudaa kan hin qabne akka taanutti, addunyaan hundeeffamuu isaa dura Kiristoosii wajjin tokkummaa akka qabaannuuf nu filateera.
Sababiin isaas inni akka isa gammachiisutti, akkasumas akka fedhii isaatti, karaa Yesuus Kiristoos akka ilmaan isaatti nu fudhachuuf dursee nu murteesseera;
kana kan godhes gaarummaa isaa isa guddaa fi isa ulfina qabeessa, karaa Ilma isaa isa jaallatamaa gaarummaadhaan nuu kenneef warri kaan Waaqayyoon akka galateeffataniifi dha.
Akka badhaadhina gaarummaa isaa isa guddaatti karaa dhiiga Ilma isaa furicha kaffaluu isaatiin, bilisa baaneerra, eeyyee cubbuun keenya nuuf dhiifameera.
Waaqayyo, gaarummaan guddaan kun ogummaa hundumaa fi hubannaadhaan akka nuuf baayʼatu godhe;
kanaanis iccitii qulqulluu waaʼee fedhii isaa ibsu nutti beeksiseera. Iccitiin kunis kaayyoo isaa wajjin haala wal simuun wanta inni raawwachuu barbaadee wajjin kan wal qabate dha;
kaayyoon kunis yeroon murteeffame yommuu xumuramutti bulchiinsa tokko hundeessuuf, wantoota hunda, jechuunis wantoota samii keessatti taʼanii fi wantoota lafa irratti taʼan gara Kiristoositti walitti qabuufi dha. Eeyyee, karaa Kiristoosiin wantoonni hundi walitti qabamu;
nutis isaa wajjin tokkummaa qabna, dhaaltota akka taanuufis filatamneerra; sababiin isaas, inni fedhii isaa wajjin haala wal simuun karaa ofii isaa murteesseen waan hundumaa waan raawwatuuf, haala kaayyoo isaa wajjin wal simuun dursee nu filateera;
kunis kan taʼe nuti warri Kiristoosiin abdachuudhaan warra jalqabaa taane, Waaqayyoon akka ol ol goonuu fi akka jajannuufi.
Haa taʼu malee, isinis dubbii dhugaa, jechuunis misiraachoo waaʼee fayyina keessanii ibsu erga dhageessanii booda isa abdattaniittu. Erga amantanii boodas karaa isaa hafuura qulqulluu isa abdachiifame sanaan chaappaan isinitti godhameera;
innis Waaqayyoof ulfina guddaa akka argamsiisuuf jecha, warra qabeenya isaa taʼan furiidhaan bilisa baasuuf, dhaala keenyaaf dursee akka qabdiitti kan kenname dha.
Kanaaf, anis amantii isin Gooftaa Yesuus irratti qabdanii fi jaalala isin qulqulloota hundatti argisiistan ergan dhagaʼee jalqabee,
waaʼee keessaniif galata dhiheessuu hin dhiisne. Gara fuulduraattis waaʼee keessaniif kadhachuu koo itti nan fufa;
jechuunis Waaqni Gooftaa keenya Yesuus Kiristoos inni Abbaa ulfinaa taʼe, hafuura ogummaa akka isinii kennuu fi beekumsa dhugaa waaʼee isaa ibsu akka isiniif mulʼisu kadhachuu koo itti nan fufa.
Inni ija garaa keessanii isiniif ibseera; kanas kan godhe abdii akkamiitiif akka isin waame, badhaadhinni guddaan inni qulqullootaaf dhaala godhee kennu kan akkamii akka taʼe akka beektaniif,
akkasumas humni guddaan inni nu warra amanneef kenne hangam hunda irra akka caalu akka beektaniifi. Guddinni humna kanaas, hojii isa jabinni isaa inni hunda irra caalu raawwatuun mulʼateera;
humna kanatti fayyadamuudhaanis, Kiristoosiin warra duʼan keessaa kaasee iddoowwan samii keessatti karaa mirga isaa akka taaʼu godhe;
sirna ammaa keessatti qofa utuu hin taʼin sirna dhufu keessattis, mootummaa, aangoo, humna, gooftummaa fi maqaa moggaafamuu dandaʼu hunda kam irra iyyuu caalu isaaf kenneera.
Kana malees, wanti hundi miilla isaa jalatti akka isaaf bitamuu fi gumichaa wajjin haala wal qabateen wanta hundumaa irratti mataa akka taʼu isa godheera;
gumiin kunis qaama isaa taʼuu isaa irra iyyuu, isaan kan guutame dha; inni immoo wanta hundumaa wanta hundaan kan guutu dha.
Kanaan kan kaʼes ani Phaawulos, inni isin warra namoota saba Waaqayyoo hin taaneef jedhee waaʼee Kiristoos Yesuusiif hidhamee jiru,
gaarummaa Waaqayyoo isa guddaa irraa faayidaa akka argattan isin gargaaruuf itti gaafatamummaan natti kennamuu isaa dhuguma yoo dhageessaniittu taʼe,
akkuma ani kanaan dura gabaabaatti isiniif barreesse, iccitii qulqulluun mulʼataan natti beeksifameera.
Kanaaf, kana yommuu dubbistan beekumsa waaʼee iccitii qulqulluu Kiristoos ani qabu hubachuu dandeessu.
Iccitiin kun akka amma karaa hafuuraa ergamoota qulqulluu fi raajotatti mulʼate, ilmaan namootaa warra dhaloota darban keessa turanitti hin mulʼanne;
kunis, namoonni saba Waaqayyoo hin taane Kiristoos Yesuusii wajjin tokkummaa qabaachuudhaan karaa misiraachichaa, Kiristoosii wajjin akka dhaalanii fi miseensa qaama tokkoo akka taʼan, akkasumas nuu wajjin abdicha irratti akka hirmaatan kan ibsu dha.
Anis, gaarummaa Waaqayyoo isa guddaa karaa hojii humna isaa tola anaaf kennamee wajjin haala wal simuun iccitii qulqulluu kanaaf tajaajilaa taʼeera.
Gaarummaan Waaqayyoo inni guddaan kun ana isa nama qulqulloota hunda irraa gad taʼeef kenname; kunis kan taʼe, ani misiraachoo waaʼee eebba Kiristoos isa hangana hin jedhamne sanaa warra Yihudoota hin taaneef akkan labsuufi;
akkasumas Waaqayyo inni waan hundumaa uume, iccitii qulqulluu baroota darban hundatti dhokfamee ture kana akkamitti akka inni hojii irra oolchu namoota hunda akkan hubachiisu anaaf kenname.
Kunis kan taʼe, ogummaan Waaqayyoo inni bifawwan adda addaa hedduu qabu, amma mootummootaa fi abbootii taayitaa iddoowwan samii keessa jiranitti karaa gumichaa ifa akka taʼuufi.
Kunis, Kiristoos Yesuus Gooftaa keenyaa wajjin haala wal qabateen kaayyoo bara baraa inni qabuu wajjin kan wal simu dha;
nutis amantii isa irratti qabnuun bilisa taanee dubbachuu fi amanannaadhaan Waaqayyotti dhihaachuu dandeenya.
Kanaaf, kun isiniif ulfina waan taʼeef, rakkina sababii keessaniif ana irra gaʼeen akka abdii hin kutanne isin nan kadhadha.
Kanaan kan kaʼes, ani Abbaadhaaf nan jilbeenfadha;
maatiin samii keessa jiruu fi lafa irra jiru hundi maqaa isaa kan argate isa irraa ti.
Inni ulfinni isaa guddaa waan taʼeef, keessa namummaa keessaniin jaboo akka taataniif, karaa hafuura isaa humna akka isiniif kennu nan kadhadha;
akkasumas Kiristoos karaa amantii keessanii jaalalaan garaa keessan keessa akka jiraatu nan kadhadha. Hidda kan gad fageeffattanii fi buʼuura sana irra kan dhaabamtan akka taatan,
akkasumas balʼinni isaa, dheerinni isaa, ol fageenyi isaa fi gad fageenyi isaa hammam akka taʼe qulqulloota hundumaa wajjin guutummaatti hubachuu akka dandeessaniif,
kana malees guutamuu Waaqayyo kennu hundumaan akka guutamtaniif, jaalala Kiristoos isa beekumsa irra guddaa caalu akka beektaniif nan kadhadha.
Ammas humna isaa isa nu keessatti hojjetuu wajjin haala wal simuun wantoota nuti gaafannu yookiin yaadnu irra caalaa baayʼisee gochuu dandaʼu sanaaf,
karaa gumii fi karaa Kiristoos Yesuus dhaloota hundumaa biratti baraa hamma bara baraatti ulfinni isaaf haa taʼu. Ameen.
Kana malees, isin yakkaa fi cubbuu keessaniin duutanii kan turtan taʼus, Waaqayyo jiraataa isin godheera;
yeroo sanatti akka sirna addunyaa kanaatti, akka bulchaa aangoo qilleensichaatti deddeebiʼaa turtan; qilleensi kunis hafuura isa amma ilmaan hin ajajamne irratti hojjechaa jiru dha.
Eeyyee, hundi keenya yeroo sanatti fedhii foonii fi fedhii yaada keenyaa raawwachaa, hawwii foonii keenyaa wajjin haala wal simuun isaan gidduu jiraachaa turre; akkuma warra kaaniis uumama keenyaan ijoollee dheekkamsaa turre.
Haa taʼu malee, Waaqayyo gara laafinni isaa guddaa taʼuu isaatiin kan kaʼe, jaalala isaa isa guddaadhaan waan nu jaallateef,
inni yeroo cubbuu keenyaan kan duune turretti illee Kiristoosii wajjin nu jiraachise; isinis gaarummaa isaa isa guddaadhaan fayyitan.
Kana malees, Kiristoos Yesuusii wajjin tokkummaa waan qabnuuf Kiristoosii wajjin nu kaasee, isumaa wajjin iddoowwan samii keessa nu teessise;
kana kan godhes, arjummaa isaatiin sirna dhufu keessatti baayʼina gaarummaa isaa isa guddaa hunda irra caalu nu warra Kiristoos Yesuusii wajjin tokkummaa qabnutti argisiisuuf jedhee ti.
Isinis karaa amantii keessanii gaarummaa guddaa kanaan fayyitaniittu; kunis kennaa Waaqayyoo ti malee hojii keessaniin kan argattan miti.
Namni kam iyyuu boonuuf sababii akka hin qabaanneef, fayyina kana kan argattan hojii keessaniin miti.
Nuti hojii harka Waaqayyoo ti; tokkummaa Kiristoos Yesuusii wajjin qabnuun hojii gaarii isa Waaqayyo akka hojjennu dursee nuu murteesseef uumamneerra.
Kanaaf, isin warri saba Waaqayyoo hin taane yeroo sanatti warri harka namaatiin “dhaqna qabatan” sun “namoota dhaqna hin qabanne” jedhanii isin waamaa akka turan yaadadhaa.
Isin yeroo sanatti saba Israaʼel irraa fagaattanii, kakuu abdichaa sanaaf keessummoota taatanii Kiristoos malee jiraachaa turtan; addunyaa keessattis abdii malee fi Waaqayyo malee jiraachaa turtan.
Amma garuu tokkummaa Kiristoos Yesuusii wajjin qabdaniin isin warri yeroo sanatti Waaqayyo irraa fagaattanii turtan dhiiga Kiristoosiin isatti dhihaattaniittu.
Inni girgiddaa isa gidduutti dallaa taʼee gargar isaan dhowwu diigee garee lamaan tokko gochuudhaan nagaa nuu fideera.
Inni gareewwan lamaan sana ofii isaa wajjin nama haaraa tokko sanaan tokko gochuu fi nagaa uumuudhaaf foon isaatiin diinummaa, jechuunis ajajawwan Seerichaa warra labsiiwwan qabatan sana balleesseera;
kana kan godhes karaa muka dhiphinaa isaatiin gareewwan lamaan sana qaama tokko godhee guutummaatti Waaqayyotti araarsuudhaaf; sababiin isaas inni ofii isaatiin diinummaa ajjeeseera.
Akkasumas, inni dhufee isin warra fagaattanii turtaniifis taʼe warra dhihaatanii jiraniif misiraachoo nagaa lallabe;
sababiin isaas, nuti saboonni lamaan karaa isaa hafuura tokkoon bilisa taanee Abbaatti dhihaachuu dandeenyeerra.
Kanaaf, isin kana booda keessummaa fi orma miti; kanaa mannaa isin qulqullootaa wajjin lammii biyya tokkoo ti; akkasumas miseensota maatii Waaqayyoo ti;
kana malees buʼuura ergamootaa fi raajotaa irratti ijaaramtaniittu; dhagaan golee inni buʼuura taʼe immoo Kiristoos Yesuusi dha.
Guutummaan gamoo sanaa inni isaa wajjin tokkummaa qabuu fi kutaawwan isaa hundis walitti makamee mana qulqullummaa Yihowaa isa qulqulluu taʼee guddachaa jira.
Isinis iddoo Waaqayyo hafuuraan jiraatu taʼuuf tokkummaa isaa wajjin qabdaniin ijaaramaa jirtu.
Kanaaf, akka ijoollee jaallatamootti Waaqayyoon kan fakkaattan taʼaa;
akkasumas akkuma Kiristoos nu jaallatee, Waaqayyoof kennaa fi aarsaa urgaa gaarii qabu godhee nuuf jedhee of dhiheesse jaalalaan deddeebiʼuu keessan itti fufaa.
Namoota qulqulluu taʼaniif sirrii waan hin taaneef, halalummaan, xuraaʼummaan yookiin sassatni akaakuu hundumaa isin gidduutti hin dubbatamin;
gochi qaanessaan yookiin dubbiin gowwummaa yookiin qoosaa fokkisaan wantoota sirrii hin taane dha; kanaa mannaa, Waaqayyoon kan galateeffattan taʼaa.
Akkuma beektanii fi akkuma ofii keessanii hubattanitti namni halaleen yookiin namni xuraaʼaan yookiin namni sassataan, jechuunis namni waaqa tolfamaa waaqeffatu Mootummaa Kiristoosii fi Mootummaa Waaqayyoo keessatti dhaala tokko illee hin qabu.
Dheekkamsi Waaqayyoo sababii wantoota akkasiitiin warra hin ajajamne irratti waan dhufuuf, namni kam iyyuu dubbii faayidaa hin qabneen isin hin gowwoomsin.
Kanaaf, isaanii wajjin tokkummaa hin qabaatinaa;
sababiin isaas, Gooftaa wajjin haala wal qabateen isin yeroo tokkotti dukkana turtan; amma garuu ifa dha. Kanaaf, akka ijoollee ifaatti deddeebiʼuu keessan itti fufaa;
sababiin isaas firiin ifaa gaarummaa, qajeelummaa fi dhugaa akaakuu hundumaa kan qabate dha.
Wanta Gooftaa biratti fudhatama qabu yeroo hundumaa qoraa mirkaneessaa;
akkasumas hojiiwwan dukkanaa firii hin qabne irratti hirmaachuu keessan dhiisaa; kanaa mannaa isaan saaxilaa.
Sababiin isaas, wanta isaan dhoksaatti hojjetan dubbachuun illee nama qaanessa.
Ammas wantoonni hundi ifaan waan saaxilamaniif wantoonni saaxilaman hundi ifa taʼu.
Kanaaf, “Yaa namicha rafaa jirtu nana, dammaqi, warra duʼan keessaas kaʼi; Kiristoos si irratti ibsa” jedhameera.
Egaa akka warra ogummaa hin qabneetti utuu hin taʼin, akka namoota ogeeyyii taʼaniitti akkamitti akka deddeebitan of eeggannoodhaan hubadhaa;
guyyoonni sun hamoo waan taʼaniif, yeroo keessan akka gaariitti itti fayyadamaa.
Kanaaf, gowwoota hin taʼinaa; kanaa mannaa, fedhiin Yihowaa maal akka taʼe hubachuu keessan itti fufaa.
Kana malees, jireenya gadhiisii taʼeef waan isin saaxiluuf daadhii wayiniitiin hin machaaʼinaa; kanaa mannaa hafuuraan guutamuu keessan itti fufaa.
Faarfannaadhaan, Waaqayyoon galateeffachuudhaan, akkasumas faarfannaa hafuuraatiin walitti dubbadhaa; garaa keessan keessattis muuziqaadhaan Yihowaadhaaf faarfadhaa;
Waaqaa fi Abbaa keenyaaf yeroo hunda maqaa Gooftaa keenya Yesuus Kiristoosiin wanta hundumaatiif galata dhiheessaa.
Kiristoosiin sodaachuudhaan waliif bitamaa.
Haadhotiin manaa akkuma Gooftaadhaaf bitaman abbootii manaa isaaniitiif haa bitaman;
sababiin isaas akkuma Kiristoos gumichaaf mataa taʼe, abbaan manaas mataa haadha manaa ti; Kiristoos gumicha isa qaama isaa taʼeef fayyisaa dha.
Akkuma gumiin Kiristoosiif bitamu, haadhotiin manaas waan hundumaan abbootii manaa isaaniitiif bitamuu qabu.
Abbootii manaa nana, akkuma Kiristoos gumii jaallatee fi ofii isaa dabarsee isaaf kenne, haadhotii manaa keessan jaallachuu keessan itti fufaa;
inni kana kan godhe gumicha bishaaniin, jechuunis dubbii Waaqayyootiin dhiqee qulqulleessuudhaan qulqulluu gochuufi;
kunis gumicha xurii yookiin gogaa shuntuuraa yookiin wantoonni akkasii tokko illee utuu isa irratti hin argamin, qulqulluu fi hirʼina kan hin qabne godhee akkuma miidhagina isaa eegetti of duratti dhiheessuufi.
Haaluma wal fakkaatuun, abbootiin manaas haadhotii manaa isaanii akkuma qaama isaaniitti jaallachuu qabu. Namni haadha manaa isaa jaallatu ofii isaa ni jaallata;
namni qaama isaa jibbu hin jiru; kanaa mannaa akkuma Kiristoos gumiidhaaf godhu, ni soora, akkasumas ni kunuunsa;
sababiin isaas nuti kutaawwan qaama isaa ti.
“Kanaan kan kaʼes, namni abbaa isaa fi haadha isaa ni dhiisa, haadha manaa isaattis ni maxxana; lamaanuu foon tokko ni taʼu.”
Iccitii qulqulluun kun guddaa dha. Ani amma waaʼee Kiristoosii fi waaʼee gumichaa dubbachaan jira.
Taʼus, isin keessaa namni hundi akkuma ofii isaa jaallatutti haadha manaa isaa jaallachuu qaba; karaa gara biraa immoo, haati manaa abbaa manaa ishiitiif kabaja guddaa kennuu qabdi.
Kanaaf, ani inni Gooftaadhaaf jedhee hidhamee jiru, waamicha isa itti waamamtanii wajjin haala wal simuun akka deddeebitan isin nan kadhadha;
gad of qabuudhaan, garraamummaa hundumaan, obsaa fi jaalalaan waliif dandaʼuudhaan jiraadhaa;
hidhaa nagaa isa tokko godhuun tokkummaa hafuuraa eeguuf carraaqqii cimaa godhaa.
Akkuma yommuu waamamtan abdii tokkoon waamamtan, qaamni tokkoo fi hafuurri tokko jira;
Gooftaa tokko, amantii tokkoo fi cuuphaa tokkotu jira;
akkasumas, hundumaa ol kan taʼe, karaa hundumaa kan hojjetuu fi hundumaa keessatti kan hojjetu Abbaa hundumaa kan taʼe Waaqni tokko jira.
Akkuma Kiristoos tokkoon tokkoon keenyaaf kennaa tolaa safaree kennetti gaarummaan Waaqayyoo inni guddaan nuu kennameera.
Sababiin isaas, “Inni yommuu gara oliitti baʼe boojiʼamtoota fudhate; dhiirotas kennaa godhee kenne” jedha.
Maarree jechi, “gara oliitti baʼe” jedhu, gad buʼeera, jechuunis gara lafaatti gad buʼeera jechuu malee maal jechuu taʼa?
Inni wantoota hundumaa gara guutummaatti geessuuf jedhee samiiwwan hunda gararraatti ol baʼe sun isuma gad buʼe sana dha.
Innis tokko tokko ergamoota, tokko tokko raajota, tokko tokko labsitoota Wangeelaa, tokko tokko immoo tiksitootaa fi barsiisota godhee kenne;
kanas kan godhe, qulqulloota akka qajeelchan, warra kaan akka tajaajilanii fi qaama Kiristoos akka ijaaraniifi;
kunis hamma hundi keenya tokkummaa, isa amantii fi waaʼee Ilma Waaqayyoo beekumsa sirrii qabaachuudhaan argamu bira geenyutti, akkasumas hamma bilchaatoo taanutti, jechuunis akkuma Kiristoos hamma bilchina guutuu bira geenyutti dha.
Kanaaf, kana booda ijoollee taʼuu hin qabnu, akka waan dambaliidhaan asii fi achi oofamnuu fi qilleensa barumsaa hundaan, mala gowwoomsaa namootaatiin, akkasumas mala haxxummaa qabuun asii fi achi kan daddarbatamnu taʼuu hin qabnu.
Kanaa mannaa dhugaa dubbachuudhaan, wanta hundumaan gara isaatti, jechuunis gara Kiristoos isa mataa taʼeetti jaalalaan haa guddannu.
Qaamni hundi isa buʼuura godhachuudhaan buusaawwan wanta barbaachisu hundumaa isaaf kennaniin wal taʼuudhaan walitti hidhameera. Kutaan qaamaa hundi akka gaariitti yommuu hojii isaa hojjetu, qaamni sun akka guddatuu fi jaalalaan akka of ijaaru gochuu irratti gumaacha godha.
Kanaaf, isin kana booda akka namoonni addunyaa sammuu faayidaa hin qabneen deddeebiʼanitti akka hin deddeebine ani maqaa Gooftaatiin kana nan dubbadha; akkasumas dhugaa nan baʼa.
Isaan doofummaan isaan keessa waan jiruu fi garaan isaanii waan hadoodeef, sammuun isaanii dukkanaaʼeera; jireenya isa kan Waaqayyoo irraas fagaataniiru.
Miirri naamusaa isaanii guutummaatti waan hadoodeef, sassataan xuraaʼummaa gosa hundumaa raawwachuuf addaggummaatti dabarsanii of kennaniiru.
Isin garuu Kiristoosiin akkasitti hin baranne;
kun kan taʼu, dhugaa Yesuus barsiisee wajjin haala wal simuun yoo isa dhageessanii fi yoo isa irraa barattani dha.
Namummaa moofaa isa jireenya keessan isa durii wajjin wal simuu fi hawwii isaa isa gowwoomsaa taʼeen mancaʼaa deemu hunda of irraa baastanii akka gattan barattaniittu.
Humna sammuu keessan hojjechiisuunis haareffamuu keessan itti fufaa;
akkasumas, namummaa haaraa isa fedhii Waaqayyoo wajjin haala wal simuun qajeelummaa fi amanamummaa dhugaadhaan uumame uffachuu qabdu.
Kanaaf, nuti amma kutaawwan qaama tokkoo waan taanee fi gowwoomsaa of irraa baasnee waan gatneef, tokkoon tokkoon keessan isa kaanii wajjin dhugaa walitti dubbadhaa.
Dheekkamaa, garuu cubbuu hin hojjetinaa; utuu aartanii jirtanii aduun isinitti hin lixin;
Diyaabilosiif carraa hin kenninaa.
Inni hatu kana booda hin hatin; kanaa mannaa, nama rakkateef wanta kennu akka qabaatuuf harka isaatiin jabaatee hojii gaarii haa hojjetu.
Akkuma barbaachisummaa isaatti wanta warra dhagaʼan ijaaruuf gaarii taʼe malee, dubbii tortoraan afaan keessan keessaa hin baʼin.
Kana malees, hafuura qulqulluu isa kan Waaqayyoo, isa furii sanaan guyyaa bilisa itti baataniif chaappaan ittiin isinitti godhame sana hin gaddisiisinaa.
Jibba guddaa, aarii, dheekkamsa, iyya, arrabsoo fi wanta miidhaa geessisu hundumaa of irraa fageessaa.
Kanaa mannaa akkuma Waaqayyo karaa Kiristoos tola dhiifama isiniif godhe, isinis garaa waliif laafuu fi tola dhiifama waliif gochuudhaan gaarummaa walitti argisiisaa.
Ijoolle, kun qajeelaa waan taʼeef fedhii Waaqayyoo wajjin haala wal simuun warra keessaniif ajajamaa.
Ajajni jalqabaa, “Abbaa keetii fi haadha keetiif ulfina kenni” jedhu abdii akkana jedhu qaba:
“Kunis gaarii akka siif taʼuu fi umuriin kee lafa irratti akka dheeratu godha.”
Akkasumas abbootii nana, ijoollee keessan tuttuqxanii hin aarsinaa; kanaa mannaa, leenjii fi gorsa Yihowaatiin isaan guddisaa.
Garboota nana, akkuma Kiristoosiif ajajamtan garaa qulqulluudhaan sodaa fi romʼaan warra karaa foonii gooftolii keessan taʼaniif ajajamaa;
namoota gammachiisuuf jecha ija namaa ilaallachaa utuu hin taʼin, akka garboota Kiristoos garaa guutuudhaan fedhii Waaqayyoo raawwachaa jiraniitti isaaniif ajajamaa.
Namootaaf utuu hin taʼin akkuma Yihowaadhaaf hojjettaniitti ilaalcha gaariidhaan tajaajilaa;
sababiin isaas garbichis taʼe namni bilisa taʼe, namni hundi wanta gaarii hojjete kamiif iyyuu, Yihowaa biraa gatii isaa akka argatu beektu.
Akkasumas gooftolii kan taatan, Gooftaan isaaniis taʼe kan keessan samii keessa akka jiruu fi isa biras looguun akka hin jirre waan beektaniif, sossodaachisuudhaan utuu hin taʼin, isinis haaluma kanaan isaan qabaa.
Dhuma irrattis Gooftaa fi humna isaa isa guddaa irraa jabina argachuu keessan itti fufaa.
Mala haxxummaa Diyaabilos mormitanii dhaabachuu akka dandeessaniif miʼa waraanaa isa kan Waaqayyoo guutummaatti uffadhaa;
sababiin isaas qabsoon keenya dhiigaa fi foonii wajjin miti; kanaa mannaa mootummoota, abbootii taayitaa, bulchitoota addunyaa isa dukkanaaʼaa kanaa fi humnoota hafuurota hamoo iddoo samii keessa jiranii wajjini dha.
Kanaaf, guyyaa hamaa sanatti mormuu fi wanta hundumaa erga raawwattanii booda jabaattanii dhaabachuu akka dandeessaniif, miʼa waraanaa isa kan Waaqayyoo guutummaatti fudhadhaa.
Kanaaf, saqqii dhugaatiin mudhii keessan hidhachuu fi gaachana qomaa qajeelinaa uffachuudhaan jabaadhaa dhaabadhaa;
akkasumas misiraachoo nagaa labsuuf qophaaʼuudhaaf miilla keessanitti kophee kaaʼadhaa.
Kana hunda malees, gaachana amantii guddaa isa xiyyaawwan bobaʼan warra kan isa hamaa sanaa hunda ittiin dhaamsuu dandeessan kaasaa.
Kana malees baarmeexaa sibiilaa fayyinaa, akkasumas goraadee hafuuraa, jechuunis dubbii Waaqayyoo fudhadhaa;
kadhannaa gosa hundumaa fi wawwaannaadhaan yeroo hundumaa hafuuraan kadhadhaa. Kanaafis yeroo hunda dammaqoo taʼaa; akkasumas qulqulloota hundumaatiif yeroo hunda wawwaannaa dhiheessaa.
Yommuun afaan koo saaqqadhu iccitii qulqulluu misiraachichaa beeksisuu irratti ija jabinaan dubbachuu akkan dandaʼuuf, wanti ani dubbadhu akka anaaf kennamu anaafis kadhadhaa;
ani misiraachoo kanaaf ambaasaaddara taʼee funcaadhaan hidhamee waanan jiruuf, akka ani dubbachuu qabutti ija jabinaan waaʼee isaa dubbachuu akkan dandaʼu anaaf kadhadhaa.
Ammas isinis waaʼee koo fi maal hojjechaa akkan jiru akka beektaniif, Tikiqoos obboleessi keenya inni jaallatamaanii fi inni tajaajilaa Gooftaa amanamaa taʼe waan hundumaa isinitti hima.
Waaʼee keenya akka beektanii fi akka inni isin jajjabeessuuf kanumaaf gara keessanitti isa ergeera.
Waaqayyo Abbaa fi Gooftaa keenya Yesuus Kiristoos biraa nagaa fi jaalalli amantii wajjin obboloota keenyaaf haa taʼu.
Gaarummaa guddaan, warra jaalala hin badneen Gooftaa keenya Yesuus Kiristoosiin jaallatan hundumaa wajjin haa taʼu.
Phaawulosii fi Ximotewos warra garboota Kiristoos Yesuus taʼan irraa, ilaaltota ol aanaa fi tajaajiltoota gumii dabalatee, qulqulloota Kiristoos Yesuusii wajjin tokkummaa qabanii fi Filiphisiyus keessa jiraniif:
Waaqayyo Abbaa keenyaa fi Gooftaa keenya Yesuus Kiristoos biraa gaarummaa guddaanii fi nagaan isiniif haa taʼu.
Ani yeroon isin yaadadhu hundumaatti Waaqa koo nan galateeffadha;
yeroon waaʼee hunduma keessanii wawwaannaa dhiheessu hundatti, wawwaannaa kana gammachuudhaan nan dhiheessa;
kana kanan godhus, isin guyyaa jalqabaatii kaastanii hanga ammaatti misiraachichaaf gumaacha gochaa waan turtaniifi.
Sababiin isaas inni hojii gaarii isin keessatti jalqabe sun, guyyaa Kiristoos Yesuusitti hojii sana akka xumuru nan amana.
Isin yeroon hidhamee jiruu fi misiraachichaaf falmuuf, akkasumas seera duratti fudhatama akka argatu gochuuf, gaarummaa Waaqayyoo isa guddaa irratti anaa wajjin waan hirmaattaniif garaa koo keessa jirtu; kanaan kan kaʼes, hunda keessan ilaalchisee kana yaaduun koo sirrii dha.
Jaalala guddaa isa Kiristoos Yesuus qabuun hunda keessan hammam akka ani yaadu Waaqayyo dhugaa anaaf baʼa.
Jaalalli keessan beekumsa sirrii fi hubannaa guutuudhaan ammas caalaatti guddachaa akka deemu kadhachuu koo itti nan fufa;
kunis isin wantoota caalaatti barbaachisoo taʼan adda baastanii beekuudhaan, hamma guyyaa Kiristoositti mudaa kan hin qabne akka taatanii fi warra kaan akka hin gufachiisneefi;
akkasumas Waaqayyoof ulfinaa fi galata argamsiisuuf, firiiwwan qajeelinaa karaa Yesuus Kiristoos argamaniin akka guutamtaniifi.
Ammas yaa obboloota ko, wantonni na irra gaʼan gufuu taʼuu mannaa caalaatti misiraachicha babalʼisuuf gumaacha gochuu isaanii akka beektan nan barbaada;
kanaan kan kaʼes, Kiristoosiif jedhee hidhamuun koo Waardiyyoota Mootii Roomaa hundaa fi warra kaan hunda biratti akka gaariitti beekameera.
Ammas hidhamuu kootiin kan kaʼe, obboloota Gooftaa tajaajilan keessaa hedduun isaanii jabina argataniiru; dubbii Waaqayyoo sodaa malee dubbachuufis ija jabina guddaa argisiisaa jiru.
Dhugaa dha, namoonni tokko tokko hinaaffaa fi morkiidhaan kakaʼanii, warri kaan garuu yaada gaariidhaan kakaʼanii Kiristoosiin lallabu.
Warri yaada gaariidhaan lallaban ani misiraachichaaf falmuuf akkan filatame waan beekaniif jaalalaan kakaʼanii Kiristoosiin lallabu;
warri kaan garuu, garaa qulqulluudhaan utuu hin taʼin, hidhamuu koo irratti rakkina dabaluuf jedhanii hinaaffaa fi morkiidhaan kakaʼanii kana godhu.
Kun buʼaa maalii argamsiise ree? Fakkeessuudhaanis taʼe dhugaadhaan, karaa kamiin iyyuu Kiristoos lallabamaa jira; anis kanatti nan gammada. Gara fuulduraattis gammaduu koo itti nan fufa;
sababiin isaas, wawwaannaa keessanii fi deggersa hafuura Yesuus Kiristoosiin kun fayyina akka anaaf argamsiisu ani beeka.
Kunis wanta ani hawwiidhaan eeggadhuu fi abdii koo isa ani karaa tokkoon illee itti hin qaanofnee wajjin kan wal simu dha; ammas akkuma ani kanaan dura gochaa ture, jiraachuu kootiinis taʼe duʼuu kootiin ija jabina guddaadhaan dubbachuudhaan qaama kootiin Kiristoosiin ol ol na godha.
Ani gama kootiin yoon jiraadhe, Kiristoosiif jedheen jiraadha; yoon duʼes anaaf buʼaa dha.
Ammas ani fooniin yoon jiraadhe, kun firii hojii koo ti; haa taʼu malee wantan filadhu hin beeksisu.
Ani gadhiifamuu fi Kiristoosii wajjin taʼuu isa shakkii tokko malee hunda irra caalaa gaarii taʼe waanan hawwuuf, wantoota kana lamaan gidduutti dhiphachaan jira.
Haa taʼu malee, isiniif jedhee fooniin turuun koo anaaf caalaatti barbaachisaa dha.
Kanaaf, waaʼee kanaa mirkanaaʼaa waanan taʼeef, amantii keessatti akka guddattanii fi akka gammaddaniif fooniin turuu fi hunda keessanii wajjin jiraachuu koo akka ani itti fufu beeka;
kunis, yommuun lammata gara keessan dhufu gammachuun isin karaa Kiristoos Yesuus qabdan guutee akka irraa dhangalaʼuufi.
Ani yoon dhufee isin arges taʼe yoon isin irraa fagaadhee jiraadhe, akka nama tokkootti hafuura tokkoon amantii misiraachoo sanaaf wal cinaa dhaabattanii carraaqii gochuudhaan jabaattanii dhaabachuu keessan akkan dhagaʼuuf misiraachoo waaʼee Kiristoos ibsuu wajjin haala wal simuun jiraadhaa;
akkasumas karaa kamiin iyyuu diinota keessan hin sodaatinaa. Kun isaaniif badiisa, isiniif garuu fayyina akka argattan kan mirkaneessu dha; kunis Waaqayyo biraa kan kenname dha.
Sababiin isaas isin Kiristoositti akka amantaniif qofa utuu hin taʼin, isaaf jettanii dhiphachuufis mirga argattaniittu.
Isinis qabsoo utuu ani gochaa jiruu argitanii fi ammas gochaa akkan jiru dhageessan sana gochaa jirtu.
Dhuma irrattis yaa obboloota ko, Gooftaatti gammaduu keessan itti fufaa. Wantoota ani kanaan dura isiniif barreesse irra deebiʼee barreessuun koo rakkina hin qabu; kun nageenya keessaniif barbaachisaa dha.
Saroota irraa of eeggadhaa; warra wanta nama miidhu raawwatan irraa of eeggadhaa; warra foon muran irraa of eeggadhaa.
Sababiin isaas, nuti warri hafuura Waaqayyootiin tajaajila qulqulluu dhiheessinu, warri Kiristoos Yesuusitti boonnuu fi foonitti hin amanamne, dhaqna qabaa isa dhugaa qabanneerra;
eenyu illee foonitti amanamuuf sababii yoo qabaate namni sun ana dha. Namni foonitti amanamuuf sababii akka qabu itti dhagaʼamu kan biraan yoo jiraate ani isa caalaa sababii qaba:
guyyaa saddeettaffaattan dhaqna qabadhe; saba Israaʼel irraa, gosa Biiniyaam keessaan dhaladhe; Ibricha Ibroota irraa dhalate dha; seera ilaalchisee immoo Fariisicha dha;
hinaaffaa ilaalchisee immoo gumicha nan ariʼadhan ture; qajeelummaa seera eeguudhaan argamu ilaalchisee immoo, hirʼina akka ani hin qabne mirkaneesseen ture.
Taʼus, wantoota anaaf buʼaa qaban Kiristoosiif jedhee akka kasaaraatti lakkaaʼeera.
Kana malees, waaʼee beekumsa Kiristoos Yesuus Gooftaa koo isa hunda caalaa gatii guddaa qabuuf jedhee wantoota hundumaa akka kasaaraatti nan lakkaaʼa. Ani isaaf jedhee wantoota hundumaa dhabeera; wantoota ani dhabe kanas akka kosiitti nan ilaala; kana kanan godhus Kiristoosiin argachuuf jedheeni;
akkasumas qajeelummaa koo isan Seericha hordofuudhaan argadhuun utuu hin taʼin, qajeelummaa isa Kiristoositti amanuudhaan argamuun, jechuunis qajeelummaa isa karaa amantii Waaqayyo biraa argamuun isaa wajjin tokkummaa qabaachuu akkan dandaʼuufi.
Kaayyoon koo, isa beekuu fi humna duʼaa kaʼuu isaa beekuu, akkasumas duʼa akka isaa duʼuuf of kennuudhaan dhiphina isaa irraa hirmaachuu dha;
kana malees yoo naa dandaʼame, duʼaa kaʼuu isa jalqabaa argachuu akkan dandaʼu ilaaluu dha.
Ani amma akkan argadhe yookiin guutuu akkan taʼe hin yaadu; kanaa mannaa, isa Kiristoos Yesuus itti na filateef sana of harka galfachuu yoon dandaʼe arguuf carraaqqii gochaan jira.
Yaa obboloota ko, ani amma iyyuu akkan of harka galfadhe godhee hin yaadu; haa taʼu malee waan tokko nan godha: Wantoota na duuba jiran irraanfadhee, wantoota fuula koo dura jiranitti nan hiixadha;
badhaasa Waaqayyoo waamicha isa olii, karaa Kiristoos Yesuus kennamu argachuuf galma sana irra gaʼuuf carraaqaan jira.
Kanaaf, nu keessaa warri karaa hafuuraa bilchaatoo taane ilaalcha kana haa qabaannu; karaa kamiin iyyuu ilaalcha kana irraa adda taʼe yoo qabaattan immoo Waaqayyo ilaalcha sirrii isiniif ni mulʼisa.
Kanas taʼe sana, guddina hammamii iyyuu yoo goone, daandiidhuma kana irra haaluma kanaan seeraan deddeebiʼuu keenya itti haa fufnu.
Yaa obbolootaa tokkummaadhaan fakkeenya koo hordofaa; akkasumas namoota fakkeenya nuti isiniif keenyee wajjin haala wal simuun deddeebiʼan xiyyeeffannaadhaan ilaalaa.
Sababiin isaas, namoonni muka dhiphinaa Kiristoosiif diinota taʼanii deddeebiʼan jiru; kanaan dura waaʼee isaanii irra deddeebiʼee dubbachaan ture; garuu, ammas imimmaaniin waaʼee isaanii nan dubbadha.
Dhumni isaanii badiisa; waaqni isaanii garaa isaanii ti; ulfinni isaanii salphina isaanii ti; sammuun isaanii wantoota lafaa irratti kan xiyyeeffate dha.
Nuti garuu lammiilee samii ti; fayyisaa isa achii dhufu, jechuunis Gooftaa Yesuus Kiristoosiin hawwii guddaadhaan eegganna;
innis humna isaa isa guddaa wantoonni hundi akka isaaf bitaman godhuun, qaama keenya isa dadhabaa qaama isaa isa ulfina qabeessa akka fakkaatuuf ni jijjiira.
Egaa isin Kiristoosii wajjin tokkummaa erga qabaattanii, jaalala isaaniif qabdaniin kakaatanii warra kaan kan cimsitanii fi jajjabeessitan erga taatanii, akkasumas warra kaaniif kan yaaddan, kan isaan jaallattanii fi garaa kan isaaniif laaftan erga taatanii,
yaada tokkoo fi jaalala tokko qabaachuudhaan, guutummaatti tokkummaa qabaachuudhaan, akkasumas ilaalcha tokko qabaachuudhaan gammachuu koo guutuu anaaf godhaa.
Gad of qabuudhaan warri kaan akka isin irra caalan godhaa yaadaa malee, morkiidhaan yookiin of tuulummaadhaan kakaatanii waan tokko illee hin godhinaa;
faayidaa warra kaaniis yaadaa malee, faayidaa ofii keessanii qofa hin yaadinaa.
Isinis ilaalcha Kiristoos Yesuus qabu sana qabaadhaa;
inni bifa Waaqayyootiin kan ture taʼus, aangoo Waaqayyoo saamuuf, jechuunis Waaqayyoo wajjin qixxee taʼuuf hin yaadne.
Kanaa mannaa duwwaa of godhe; bifa garbummaa fudhatees nama taʼe.
Kana malees, yeroo nama taʼee dhufe, gad of qabuudhaan hamma duʼaatti, jechuunis hamma muka dhiphinaa irratti fannifamee duʼuutti ajajamaa taʼe.
Kanaan kan kaʼes, Waaqayyo iddoo hunda caalu isaaf kennuudhaan ol ol isa godhe; akkasumas maqaa maqaa kan biraa kam irra iyyuu caalu gaarummaadhaan isaaf kenne;
kana kan godhes jilbi hundi, jechuunis samii keessa kan jiranii fi lafa irra kan jiran, akkasumas lafa jala kan jiran hundi maqaa Yesuusiin akka jilbeenfataniif,
arrabni hundis, ulfina Waaqayyo Abbaatiif Yesuus Kiristoos Gooftaa taʼuu isaa ifatti akka beeksisuufi.
Egaa yaa obboloota koo jaallatamo, akkuma yeroo hunda ajajamtan yeroo ani isin bira jiru qofa utuu hin taʼin, caalaadhumatti amma yeroo ani isin bira hin jirretti, sodaa fi romʼaan fayyina keessan mirkaneessuuf carraaqqii cimaa gochuu keessan itti fufaa.
Sababiin isaas Waaqayyo wanta isa gammachiisuu wajjin haala wal simuun, fedha akka qabaattanii fi hojiidhaaf akka kakaataniif humna isiniif kenna.
Waan hundumaa gungummii fi falmii malee hojjedhaa;
kunis dhaloota jalʼaa fi micciiramaa kana keessatti ijoollee Waaqayyoo warra mudaa hin qabnee fi qulqulloota akka taataniifi. Isaan gidduuttis addunyaa keessatti akka ibsitoota ifaa ni ibsitu;
dubbii jireenyaa cimsitanii qabachuudhaanis kana gochuu dandeessu. Kana yoo gootan, ani akkasumaan akka hin fiigne yookiin jabaadhee kanan hojjedhe akkasumaan akka hin taane beekuudhaan guyyaa Kiristoositti sababiin itti gammadu nan argadha.
Haa taʼu malee, amantiidhaan kakaatanii aarsaa fi tajaajila qulqulluu dhiheessitan irratti akka kennaa dhugaatiitti yoon dhangalaafame illee ani nan gammada; akkasumas hunda keessanii wajjin nan ililcha.
Haaluma wal fakkaatuun isinis anaa wajjin gammaduu fi ililchuu qabdu.
Ammas waaʼee keessan dhagaʼee akkan jajjabaadhuuf fedhii Gooftaa Yesuus yoo taʼe Ximotewosiin dafee gara keessanitti akkan ergu nan abdadha.
Sababiin isaas, ani nama akka isaatti waaʼee keessan garaadhaa yaadu kan biraa hin qabu.
Warri kaan hundi faayidaa Yesuus Kiristoosiif utuu hin taʼin, faayidaa mataa isaaniitiif carraaqu.
Inni garuu misiraachicha babalʼisuuf jecha, akkuma ilmi abbaa isaa wajjin hojjetutti anaa wajjin akka garbichaatti tajaajiluudhaan eenyummaa isaa akkamitti akka mirkaneesse isin beektu.
Kanaaf, ani akkuman haala koo beekeen, hatattamaan gara keessanitti akkan isa ergu nan abdadha.
Fedhii Gooftaa yoo taʼe, ani mataan koo iyyuu dafee gara keessan akkan dhufu homaa hin shakku.
Ammaaf garuu Ephaafrodixos obboleessa koo isa anaa wajjin hojjetu, isa anaa wajjin loltuu taʼe, isa ergamaa keessan taʼee fi wanta na barbaachisuuf dhuunfaatti tajaajilaa koo taʼe gara keessanitti erguun gaarii akka taʼe natti dhagaʼama;
inni hunda keessan arguuf ni yaada; baayʼee akka dhukkubsate waan dhageessaniif akka malee dhiphachaa jira.
Dhugaa dubbachuuf inni baayʼee dhukkubsatee duʼuu jala gaʼee ture; haa taʼu malee Waaqayyo garaa isaaf laafe; taʼus isa qofaaf utuu hin taʼin, gadda irratti gaddi akka natti hin dabalamneef anaafis garaa naa laafe.
Kanaaf, isin yommuu isa argitan lammata akka gammaddanii fi anis yaaddoon koo akka naa salphatuuf, isa hatattamaan gara keessanitti nan erga.
Isinis akkuma warra Gooftaa tajaajilan gidduutti barsiifata taʼe sanatti isa simadhaa; namoota akka isaa taʼaniifis ulfina guddaa kennaa;
sababiin isaas isin as waan hin jirreef, inni iddoo keessan buʼee dhuunfaatti na tajaajiluuf lubbuu isaa balaadhaaf saaxiluudhaan hojii Kiristoosiif jedhee duʼuu jala gaʼee ture.
Kanaaf, yaa obboloota ko, warra ani isin jaalladhuu fi isin yaadu, akkasumas gammachuu koo fi gonfoo koo taatan, akkuma ani isin gorse kanatti Gooftaa wajjin tokkummaa qabaadhaatii jabaadhaa dhaabadhaa.
Gooftaa ilaalchisee yaada tokko akka qabaatan Ewodiyaa nan gorsa, Sinxiikees nan gorsa.
Eeyyee, atis inni dhuguma anaa wajjin hojjettu, Qaleeminxoos akkasumas warra anaa wajjin hojjetan kaan, kanneen maqaan isaanii kitaaba jireenyaa keessatti barreeffamee wajjin taʼuudhaan dubartoota anaa wajjin misiraachichaaf carraaqan kana gargaaruu kee akka itti fuftu sin gaafadha.
Yeroo hunda Gooftaatti gammadaa. Ammas irra deebiʼeen dubbadha, Gammadaa!
Tole kan jettan taʼuun keessan namoota hundumaa biratti kan beekame haa taʼu. Gooftaan dhihoo dha.
Waan hundumaa kadhannaa fi wawwaannaadhaan galataa wajjin iyyannoon keessan Waaqayyo biratti akka beekamu godhaa malee, waaʼee waan tokkoo illee hin yaaddaʼinaa;
nagaan Waaqayyoo inni hubannaa hundumaa irra caalus karaa Kiristoos Yesuus garaa keessanii fi yaada keessan ni eega.
Dhuma irrattis yaa obbolootaa, wanta dhugaa taʼe hunda, wanta ulfina qabu hunda, wanta qajeelaa taʼe hunda, wanta qulqulluu taʼe hunda, wanta jaallatamaa taʼe hunda, wanta maqaa gaarii qabu hunda, wanta gaarii taʼe hunda, wanta galateeffamu hunda, wantoota kana yaaduu keessan itti fufaa.
Wantoota ana irraa barattan, ana irraa fudhattan, ana irraa dhageessanii fi ana irraa argitan hojii irra oolchuu keessan itti fufaa; Waaqni nagaas isinii wajjin taʼa.
Gooftaa wajjin haala wal qabateen amma dhuma irratti deebistanii anaaf yaaduu jalqabuu keessanitti guddaa nan gammada. Isin anaaf yaadaa kan turtan taʼus, carraa kana itti argisiistan hin arganne.
Kana yeroon jedhu rakkadheera jechuu koo miti; ani haala akkamii keessa iyyuu yoon jiraadhe, wantan qabuun gammadee jiraachuu baradheera.
Ani akkamitti wanta xinnoo argadhee jiraachuus taʼe akkamitti wanta hedduu argadhee jiraachuu akkan dandaʼu beeka. Yeroon quufuttis taʼe yeroon beelaʼutti, yeroon irraa hafaa qabaadhuttis taʼe yeroon dhabutti waan hundumaa fi haala hundumaa keessatti iccitii wanta qabanitti gammadanii jiraachuu baradheera.
Karaa isa humna anaaf kennu sanaatiin jabina waan hundumaatiif na barbaachisu qaba.
Taʼus rakkina koo irratti na gargaaruu keessanitti gaarii gootaniittu.
Dhugaa dubbachuuf, jalqaba erga misiraachicha dhageessanii booda, yeroon Maqedooniyaa gad lakkisee deeme, kennuu fi fudhachuu wajjin haala wal qabateen isin qofa malee gumiin tokko illee akka anaa wajjin hin hirmaanne isin warri Filiphisiyus ni beektu;
sababiin isaas yeroon Tasalonqee keessa ture, wanta na barbaachisu siʼa tokko qofa utuu hin taʼin siʼa lama naaf ergitaniittu.
Kana yeroon jedhu kennaa keessan barbaadee utuu hin taʼin, firii herregni keessan akka isiniif baayʼatu godhu barbaadeeni.
Haa taʼu malee, ani wanta na barbaachisu hundumaa qaba; hamma na barbaachisu caalaa iyyuu qaba. Wanta isin anaaf ergitan isa urgaa gaarii qabu, aarsaa fudhatamaa taʼee fi Waaqayyoon gammachiisu Ephaafrodixos irraa waanan fudhadheef wanti hundi naaf guutameera.
Waaqayyo koos akka badhaadhummaa isaa isa guddaatti wanta isin barbaachisu hunda karaa Kiristoos Yesuus guutummaatti deebisee isiniif kenna.
Ammas Waaqa keenyaa fi Abbaa keenyaaf ulfinni baraa hamma bara baraatti haa taʼu. Ameen.
Qulqulloota Kiristoos Yesuusii wajjin tokkummaa qaban hundatti nagaa koo naa himaa. Obboloonni anaa wajjin jiran hundi nagaa isiniif dhaamaniiru.
Qulqulloonni hundi, keessumaa immoo warri maatii Qeesaar keessaa dhufan nagaa isiniif dhaamaniiru.
Gaarummaa guddaan Gooftaa keenya Yesuus Kiristoos hafuura isin argisiistanii wajjin haa taʼu.
Phaawulos isa fedhii Waaqayyootiin ergamaa Kiristoos Yesuus taʼee fi Ximotewos obboleessa keenya irraa,
qulqullootaa fi obboloota amanamoo Kiristoosii wajjin tokkummaa qabanii fi Qolosaayis keessa jiraniif: Waaqayyo Abbaa keenya biraa gaarummaa guddaanii fi nagaan isiniif haa taʼu.
Nuti yeroo isiniif kadhannu, Waaqayyo isa Abbaa Gooftaa keenya Yesuus Kiristoos taʼe yeroo hunda ni galateeffanna;
amantii isin Kiristoos Yesuus irratti qabdanii fi jaalala isin qulqulloota hundaaf qabdan dhageenyeerra;
kunis kan taʼe abdii Waaqayyo samii keessatti isiniif kaaʼeen kan kaʼe dha. Kanaan dura waaʼee abdii kanaa karaa ergaa dhugaa misiraachichaa dhageessaniittu;
misiraachoon kunis isin bira gaʼeera. Misiraachoon kun akkuma firii godhachaa fi guutummaa addunyaatti babalʼachaa jiru, guyyaa gaarummaa Waaqayyoo isa guddaa dhugaa keessa jiru itti dhageessanii fi sirriitti beektanii jalqabee isin gidduuttis firii godhachaa fi babalʼachaa jira.
Ephaafiraa isa jaallatamaa nuuf jecha amanamummaadhaan Kiristoosiin tajaajiluu fi akkuma keenya garbicha taʼe irraa wanti barattanis kanuma ture.
Inni karaa hafuuraa jaalala isin qabdan nutti himeera.
Nutis guyyaa waaʼee kanaa itti dhageenye irraa jalqabee, beekumsa sirrii waaʼee fedhii isaa ibsu, akkasumas ogummaa fi hubannaa hafuuraa hundumaan akka guutamtan, matumaa isiniif kadhachuu kan hin dhiisne kanumaaf ture;
kunis hojii gaarii hundumaan firii godhachuu fi beekumsa sirrii waaʼee Waaqayyoo ibsuun guddachuudhaan guutummaatti akka isa gammachiistanii fi akka Yihowaadhaaf taʼutti akka deddeebitaniif,
akkasumas obsaa fi gammachuudhaan guutummaatti jabaattanii dhaabachuuf, akka jabina isaa isa ulfina qabeessa taʼeetti humna hundumaan akka jabaattaniif,
akkasumas Abbaa isa dhaala qulqullootaa warra ifa keessa jiran irraa hirmaachuuf gaʼumsa akka qabaattan isin godhe sana akka galateeffattaniifi.
Waaqayyo aangoo dukkanaa jalaa nu oolchee gara mootummaa Ilma isaa isa jaallatamaatti nu ceesise;
inni karaa furii Ilma isaa gadhiifamnee cubbuu keenyaaf dhiifama akka argannu godheera.
Inni fakkaattii Waaqayyoo isa ijaan hin argamnee fi hangafa uumama hundaa ti;
sababiin isaas wantoonni samii keessa jiranii fi lafa irra jiran kaan hundi, wantoonni ijaan argamanii fi ijaan hin argamne, teessonis taʼe gooftummaan, mootummaanis taʼe aangoon hundi karaa isaa uumaman. Wantoonni kaan hundi karaa isaa fi isaaf uumaman.
Akkasumas inni wantoota hundumaa dura dha; wantoonni kaan hundi karaa isaa uumaman;
inni mataa qaamichaa, jechuunis mataa gumichaa ti. Inni isa jalqabaa ti, warra duʼan keessaas hangafa dha; kunis kan taʼe inni wanta hundumaatiin isa jalqabaa akka taʼuufi;
sababiin isaas Waaqayyo guutummaan hundinuu akka isa keessa jiraatu gochuutti gammadeera;
akkasumas Waaqayyo karaa dhiiga Ilmi isaa muka dhiphinaa irratti dhangalaase sanaatiin nagaa uumee wantoota lafa irra jiranis taʼe, wantoota samii keessa jiran kaan hunda ofitti araarse.
Isin sammuun keessan hojii hamminaa irratti waan xiyyeeffatee tureef yeroo tokkotti Waaqayyo irraa fagaattanii, akkasumas diinoota turtan;
inni isin qulqulloota, hirʼina kan hin qabnee fi isa duratti himata irraa walaba akka taatan godhee isin dhiheessuuf, karaa duʼa foon qaama Ilma isaa sanaan amma ofitti isin araarseera;
kun taʼuu kan dandaʼu garuu, abdii misiraachichaa isa dhageessanii fi uumama samiidhaa gad jiru hundatti lallabame sana irraa utuu asii fi achi hin jedhiin buʼuura sana irratti ciminaan yoo ijaaramtan, akkasumas jabaattanii yoo dhaabattani dha. Ani Phaawulosis misiraachoo kanaaf tajaajilaa taʼeera.
Ani amma isiniif jedhee rakkachaa kanan jiru taʼus gammadaan jira. Miseensa qaama Kiristoos waanan taʼeef rakkinni ana irra gaʼu akka itti fufu natti dhagaʼama. Rakkinni kun immoo qaama Kiristoosiif, jechuunis gumichaaf faayidaa argamsiisa.
Ani isiniif jedhee dubbii Waaqayyoo guutummaatti akkan lallabu itti gaafatamummaa Waaqayyo biraa natti kennamee wajjin haala wal simuun gumii kanaaf tajaajilaa taʼeera;
kunis iccitii qulqulluu sirnoota darbanii fi dhaloota darban jalaa dhokatee ture dha. Amma garuu warra qulqulloota isaa taʼaniif ifa taʼeera;
Waaqayyo iccitii qulqulluu isa ulfinaa fi badhaadhina hafuuraatiin guutame kana sabootatti beeksise. Iccitii qulqulluun kunis Kiristoos isa isinii wajjin tokkummaa qabuu fi isin abdii ulfina isaa taatani dha.
Nama hunda tokkummaa Kiristoosii wajjin qabuun guutuu goonee akka dhiheessinuuf, inni isa nuti ogummaa hundumaatiin nama hunda gorsinuu fi nama hunda barsiisnu, akkasumas balʼinaan akka beekamu gochaa jirru dha.
Anis jabina isaa isa humna guddaadhaan na keessatti hojjechaa jiruun, kana fiixaan baasuuf carraaqqii cimaa gochuudhaan jabaadhee hojjechaan jira.
Haa taʼu malee isin Kiristoosii wajjin duʼaa kan kaatan erga taʼee, wantoota ol samii irra, jechuunis mirga Waaqayyoo bakka Kiristoos taaʼe jiran barbaaduu keessan itti fufaa.
Sammuun keessan wantoota lafa irra jiran irratti utuu hin taʼin, yeroo hunda wantoota ol samii irra jiran irratti akka xiyyeeffatu godhaa.
Sababiin isaas isin duutaniittu; jireenyi keessanis fedhii Waaqayyoo wajjin haala wal simuun Kiristoosii wajjin dhokfameera.
Kiristoos inni jireenya keenya taʼe yommuu mulʼifamu, isinis isaa wajjin ulfinaan ni mulʼifamtu.
Kanaaf, kutaawwan qaama keessanii warra lafa irraa ajjeesaa; isaanis halalummaa, xuraaʼummaa, fedha saalqunnamtii toʼannaa hin qabne, hawwa hamaa fi sassata isa waaqolii tolfamoo waaqeffachuu taʼe dha.
Sababii wantoota kanaatiin dheekkamsi Waaqayyoo ni dhufa.
Isinis akkaataa jireenyaa keessan isa duraa keessatti wantootuma akkasii hojjechaa turtan.
Amma garuu dheekkamsa, aarii, hammeenyaa fi arrabsoo hundumaa of irraa fageessaa; dubbiin nama qaanessus afaan keessan keessaa hin baʼin.
Wal hin sobinaa. Namummaa moofaa gochawwan isaa hundumaa wajjin of irraa baasaa gataa;
akkasumas namummaa haaraa isa akka bifa uumaa isaatti beekumsa sirriidhaan haareffamaa deemu Sana uffadhaa;
isa keessas Giriikiin yookiin Yihudiin, dhaqna kan qabate yookiin dhaqna kan hin qabanne, Iskuteesiin, namni garbicha yookiin bilisa taʼe hin jiru; Kiristoos garuu waan hundumaa ti; akkasumas hundumaa keessa jira.
Kanaaf, isin warra Waaqayyoof filatamtan qulqullootaa fi jaallatamoo waan taataniif, gara laafina garaadhaa madde, gaarummaa, gad of qabuu, garraamummaa fi obsa uffadhaa.
Namni tokko sababii isa kan biraa itti komatu yoo qabaate illee, wal dandaʼuu keessanii fi tola waliif dhiisuu keessan itti fufaa. Akkuma Yihowaan tola isiniif dhiise isinis tola waliif dhiisuu qabdu.
Wantoota kana hundumaa malees, jaalala uffadhaa; sababiin isaas jaalalli mudaa kan hin qabne godhee tokkummaadhaan nama walitti hidha.
Kana malees akka qaama tokkootti nagaa sanaaf waan waamamtaniif, nagaan Kiristoos garaa keessan keessatti haa moʼu. Akkasumas kan galateeffattan taʼuu keessan argisiisaa.
Dubbiin Kiristoos ogummaa hundumaan baayʼinaan isin keessa haa jiraatu. Faarfannaadhaan, galateeffannaa Waaqayyoof dhihaatuun, faarfannaa hafuuraa galateeffannaadhaan faarfatamuun wal barsiisuu fi wal jajjabeessuu keessan itti fufaa; garaa keessanittis Yihowaa faarfadhaa.
Wanta dubbiidhaanis taʼe gochaan hojjettan kam iyyuu karaa Yesuus Waaqayyo Abbaa galateeffachaa, wanta hundumaa maqaa Gooftaa Yesuusiin hojjedhaa.
Isin haadhotiin manaa, Gooftaa duratti fudhatama waan qabuuf abbootii manaa keessaniif bitamaa.
Isin abbootiin manaa, haadhotii manaa keessan jaallachuu keessan itti fufaa; akka malees isaanitti hin dheekkaminaa.
Isinis yaa ijoolle, kun Gooftaa kan gammachiisu waan taʼeef, waan hundumaan warra keessaniif ajajamaa.
Isin abbootiin, hamileen isaanii akka hin cabneef, tuttuqxanii ijoollee keessan hin aarsinaa.
Isin garboonnis namoota gammachiisuuf jecha yeroo isaan isin ilaalanitti qofa utuu hin taʼin, garaa qulqulluu fi Yihowaa sodaachuudhaan waan hundumaan namoota gooftolii keessan taʼaniif ajajamaa.
Wanta hojjettan hunda, namootaaf utuu hin taʼin, Yihowaadhaaf akka hojjettanitti lakkaaʼuudhaan garaa guutuudhaan hojjedhaa;
sababiin isaas isin dhaala keessan Yihowaa biraa akka badhaasaatti akka argattan beektu. Kiristoos isa Gooftaa taʼe tajaajilaa.
Namni balleessaa hojjetu, balleessaa hojjeteef gatii isaa akka argatu beekamaa dha; Waaqayyo hin loogu.
Ani isinii fi warra Lodooqiyaatiif, akkasumas warra dhuunfaatti ana arganii hin beekne hundaaf jedhee qabsoo guddaa akkamii gochaa akkan jiru akka hubattan nan barbaada.
Kana kanan godhus, garaan nama hundumaa jajjabina akka argatuu fi hundi isaanii jaalalaan wal simuudhaan tokko akka taʼaniifi; akkasumas hundi isaanii badhaadhummaa sana akka argatan, jechuunis waaʼee iccitii qulqulluu Waaqayyoo, akkasumas waaʼee Kiristoos hubannaa guutuu isa mirkanaaʼaa taʼee fi beekumsa sirrii akka argataniifi.
Badhaadhummaan ogummaa fi beekumsaa hundi of eeggannoodhaan isa keessa dhokfamee jira.
Kana kanan jedhu, namni kam iyyuu sossobee akka isin hin gowwoomsineefi.
Ani yoon qaamaan isin bira jiraachuu baadhe illee, yaadaan waanan isin bira jiruuf, jireenya keessan isa sirna qabeessa taʼee fi amantii cimaa Kiristoos irratti qabdan ilaalee gammadaan jira.
Kanaaf, akkuma Kiristoos Yesuus isa Gooftaa taʼe fudhattanitti, isaa wajjin tokkummaa qabaadhaatii deddeebiʼuu keessan itti fufaa;
isa irratti hidda gad fageeffadhaa ijaaramaa; amantiittis cimaa; akkuma barattanitti galateeffannaan keessan guutee kan irraa hafu haa taʼu.
Namni kam iyyuu, akka Kiristoositti utuu hin taʼin, akka aadaa namootaatti, akka wantoota buʼuuraa addunyaatti, falaasamaa fi gowwoomsaa homaa of keessaa hin qabneen boojiʼee akka isin hin fudhanne of eeggadhaa;
sababiin isaas inni amala Waaqayyoo hundumaan kan guutume dha.
Kanaaf, isin isa mataa mootummaa fi mataa aangoo hundaa taʼe sanaan guutummaa argattaniittu.
Kana malees walitti dhufeenya isaa wajjin qabdaniin dhaqna qabaa isa foon qaamaa harkaan muranii gatuudhaan hin raawwatamne sanaan, jechuunis dhaqna qabaa isa kan Kiristoosiin dhaqna qabattaniittu.
Sababiin isaas, isin cuuphaa isaatiin isaa wajjin awwaalamtanii turtan; walitti dhufeenya isaa wajjin qabdaniinis amantii hojii Waaqayyoo isa guddaa isa duʼaa isa kaase sana irratti qabdaniin duʼaa kaataniittu.
Kana malees, isin sababii cubbuu keessanii fi foon keessan dhaqna waan hin qabamneef duutanii kan turtan taʼus, Waaqayyo Kiristoosii wajjin jiraataa isin godheera. Balleessaa keenya hundas gaarummaadhaan nuuf dhiiseera;
Seericha isa harkaan barreeffame, isa ajajawwan qabatee fi nu mormu sana nuu haqe. Muka dhiphinaa irratti mismaaraan rukutuudhaanis karaa irraa nuu kaase.
Muka dhiphinaa sanaanis mootummootaa fi abbootii taayitaa boojiʼee qullaa hambisee hiriira injifannootiin geggeessee uummatatti isaan mulʼise.
Kanaaf, eenyu illee waaʼee wanta nyaattanii fi dhugdanii yookiin waaʼee ayyaanotaa yookiin waaʼee ayyaana baatii haaraa yookiin waaʼee sanbata kabajuu isinitti hin murteessin.
Wantoonni kun gaaddidduu wantoota dhufuuf jiranii ti; inni dhugaan garuu Kiristoosi dha.
Namni sobaan gad of qabuu fi waaqeffannaa maleekotaa irratti hirmaachuutti gammadu kam iyyuu, badhaasicha akka isin dhabsiisu hin heyyaminaa. Namni akkasii “ejjennoo cimaa kan qabaatu” wantoota arge irratti hundaaʼee taʼuu isaa irra iyyuu, ilaalchi foonii inni qabu sababii gaʼaa malee akka of bokoksu isa godha.
Namni akkasii mataa isa guutummaan qaamaa wanta isa barbaachisu irraa argatu sana, isa qaamni buusaa fi ribuudhaan wal simee walitti hidhamee guddina Waaqayyo biraa argamuun akka guddatu godhu sana jabeessee hin qabatu.
Isin wantoota buʼuuraa addunyaa wajjin haala wal qabateen Kiristoosii wajjin erga duutanii, maaliif ajajawwan isaatiif caalaatti bitamuudhaan amma iyyuu akka waan kutaa addunyaa taataniitti jiraattu?
Ajajawwan kun, “harkaan hin qabin, afaaniin hin qabin, akkasumas hin tuqin” kan jedhani dha.
Ajajawwan kun ajajaa fi barumsa namootaa siʼa taʼan, wantoota hojii irra oolanii akka badaniif murteeffamani dha.
Wantoonni akkasii ogummaa kan fakkaatan taʼanis, waaqeffannaan fedha ofiitiin godhamu, sobaan gad of qabuu fi qaama ofii akka malee hacuucuun fedha foonii moʼuu irratti faayidaa tokko illee hin qabu.
Isin warri gooftolii taatan, isinis samii keessaa Gooftaa akka qabdan beekuudhaan garboota keessan qajeelummaa fi haqaan qabaa.
Kadhannaatti jabaadhaa; dammaqinaan kadhachuudhaan galata dhiheessaa.
Iccitii qulqulluu waaʼee Kiristoos isa ani sababii isaatiif hidhamee jiru labsuu akka dandeenyuuf, Waaqayyo dubbichaaf balbala akka nuu banu nuufis kadhadhaa;
akkasumas iccitii qulqulluu kana akkan labsuu qabutti ifatti akkan labsu naaf kadhadhaa.
Yeroo keessan akka gaariitti itti fayyadamuudhaan, warra ala jiran biratti ogummaadhaan deddeebiʼuu keessan itti fufaa.
Nama hundaaf akkamitti deebii kennuu akka qabdan akka beektaniif, dubbiin keessan yeroo hunda gurratti kan toluu fi soogiddaan kan miʼeeffame haa taʼu.
Tikiqoos obboleessi koo jaallatamaan inni tajaajilaa amanamaa taʼee fi anaa wajjin Gooftaadhaaf garbicha taʼe waaʼee koo waan hundumaa isinitti hima.
Nuti haala akkamii keessa akka jirru akka beektanii fi garaa keessan akka jajjabeessuuf ani gara keessanitti isa nan erga.
Inni, Oneesimos obboleessa koo amanamaa fi jaallatamaa isa isinii wajjin turee waliin dhufa; isaan wanta asitti taʼaa jiru hunda isinitti himu.
Arisxaarkos inni anaa wajjin boojiʼame nagaa isiniif dhaameera; Maarqos inni durbii Barnaabaas taʼes nagaa isiniif dhaameera (inni yoo gara keessan dhufe akka isa simattan qajeelfamni isiniif kennameera);
Yesuus inni Yosxos jedhamuu fi warra dhaqna qabatan keessaa taʼes nagaa isiniif dhaameera. Mootummaa Waaqayyootiif anaa wajjin kan hojjetan isaan kana qofa dha; isaan madda jajjabinaa guddaa anaaf taʼaniiru.
Ephaafiraan inni garbicha Kiristoos Yesuus taʼee fi isin biraa dhufes nagaa isiniif dhaameera. Isin dhuma irratti guutuu taatanii akka dhaabattanii fi fedhii Waaqayyoo hundumaa irratti amantii cimaa akka qabaattaniif, inni yeroo hundumaa cimsee isiniif kadhachaa jira.
Inni isiniif, akkasumas warra Lodooqiyaa fi Heraapholis keessa jiraniif carraaqqii cimaa akka godhu ani isaaf ragaa nan baʼa.
Luqaas inni jaallatamaan ogeessa fayyaa taʼe nagaa isiniif dhaameera; Deemaasis nagaa isiniif dhaameera.
Obboloota Lodooqiyaa keessa jiraniitti nagaa naa himaa; akkasumas Niimfaa fi gumii mana ishii keessa jirutti nagaa naa himaa.
Xalayaan kun isin gidduutti erga dubbifamee booda, gumii Lodooqiyaa keessattis akka dubbifamu qophii godhaa; isinis xalayaa Lodooqiyaadhaa dhufu dubbisuuf qophii godhaa.
Arkiphosiin immoo, “Tajaajila Gooftaa irraa fudhatte sana galmaan gaʼuuf tajaajila sanaaf xiyyeeffannaa kenni” jedhaa itti himaa.
Anuma Phaawulostu nagaa koo kana harka kootiin isiniif barreesse. Funcaadhaan hidhamee akkan jiru yeroo hunda yaadadhaa. Gaarummaan Waaqayyoo inni guddaan isinii wajjin haa taʼu.
Phaawulos, Silwaanosii fi Ximotewos irraa, gumii warra Tasalonqee Waaqayyo Abbaa fi Gooftaa Yesuus Kiristoosii wajjin tokkummaa qabaniif: Gaarummaan Waaqayyoo inni guddaanii fi nagaan isiniif haa taʼu.
Nuti kadhannaa keenya keessatti waaʼee hunda keessanii yommuu kaasnu, yeroo hunda Waaqayyoon ni galateeffanna;
sababiin isaas nuti hojii isin amanamummaadhaan hojjettan, jaalalaan kakaatanii carraaqqii gochuu keessanii fi abdii Gooftaa Yesuus Kiristoos irratti qabdaniin kan kaʼe jabaattanii dhaabachuu keessan, Waaqayyoo fi Abbaa keenya duratti yeroo hunda ni yaadanna.
Isin obboloonni Waaqayyo biratti jaallatamtan akka inni isin filate beekna;
sababiin isaas nuti isiniif jennee akkamitti gidduu keessan akka jiraanne akkuma beektan, misiraachoon nuti isiniif lallabne gara keessan kan dhufe humnaa fi hafuura qulqulluudhaan, akkasumas amantii cimaadhaan malee dubbii qofaadhaan hin turre.
Isinis rakkinni hedduun isin irra gaʼu iyyuu, dubbicha gammachuu hafuura qulqulluu irraa argamuun waan fudhattaniif fakkeenya keenyaa fi fakkeenya Gooftaa hordoftaniittu;
kanaan kan kaʼes, amantoota Maqedooniyaa fi Akaayiyaa keessa jiran hundaaf fakkeenya taataniittu.
Dubbiin Yihowaa isin biraa baʼee kan dhagaʼame Maqedooniyaa fi Akaayiyaa qofatti miti; kanaa mannaa amantiin isin Waaqayyo irratti qabdan bakka hundumaatti odeeffameera; kanaaf, nuti waan tokko illee dubbachuun nu hin barbaachisu.
Sababiin isaas nuti jalqaba akkamitti akka isinii wajjin wal argine, isinis Waaqa isa jiraataa fi isa dhugaa tajaajiluuf jecha akkamitti waaqolii tolfamoo keessan irraa gara Waaqayyootti akka deebitan isaanumti iyyuu yeroo hunda ni dubbatu;
gara Waaqayyootti kan deebitanis Ilma isaa isa samii irraa dhufu, isa inni duʼaa kaasee fi isa dheekkamsa dhufu jalaa nu oolchu, jechuunis Yesuusiin eeggachuuf jettanii ti.
Kanaaf, kana caalaa obsuu yommuu dadhabnu, kophaa keenya Ateenaa keessa turuun gaarii akka taʼe nutti dhagaʼame;
akkasumas Ximotewos inni obboleessa keenya taʼee fi misiraachoo waaʼee Kiristoosiif tajaajilaa Waaqayyoo taʼe amantii keessanitti akka isin cimsuu fi akka isin jajjabeessu isa ergine;
kunis namni kam iyyuu rakkoowwan kanaan akka hin raafamneefi. Sababiin isaas, nuti rakkoowwan akkasii akka nu irra hin geenye hambisuu akka hin dandeenye isinumti iyyuu ni beektu.
Nuti yeroo isinii wajjin turre, rakkoowwan akka nu irra gaʼan dursinee isinitti himaa turre; akkuma beektan immoo wanti taʼes kanuma ture.
Anis kana caalaa obsuu dadhabnaan, amanamoo taʼuu keessan beekuuf isa gara keessanitti nan erge. Kana kanan godhes Inni Qoru sun hamma tokko isin qoree dadhabbiin keenya gatii dhabeera taʼa jedhee yaaduudhaani.
Haa taʼu malee, Ximotewos ammuma isin biraa gara keenya dhufee, isin yeroo hunda jaalalaan akka nu yaadattanii fi akkuma nuti isin arguu yaadnu, isinis nu arguu akka yaaddan, waaʼee amanamummaa keessanii fi waaʼee jaalala keessanii oduu gammachiisaa nutti himeera.
Kanaan kan kaʼes yaa obbolootaa, nuti dhiphina keenyaa fi rakkina keenya hunda keessatti, sababii keessanii fi amanamummaa isin argisiistaniin jajjabina arganneerra.
Sababiin isaas, isin walitti dhufeenya Gooftaa wajjin qabdaniin jabaattanii yoo dhaabattan nuti jireenyi keenya ni haareffama.
Sababii keessaniin gammachuu guddaa Waaqayyo keenya duratti arganneef, waaʼee keessaniif Waaqayyoon akka galateeffannu akkamitti argisiisuu dandeenya?
Nuti qaamaan isin arguu fi wanta amantii keessan keessaa hirʼate guutuuf, hamma nuu dandaʼame halkanii fi guyyaa garaadhaa wawwaannaa dhiheessina.
Waaqayyo keenyaa fi Abbaan keenya, akkasumas Gooftaan keenya Yesuus gara keessan akka dhufnu karaa nuuf haa qajeelchan.
Kana malees, akkuma nuti isiniif goonu, Gooftaan jaalala keessan haa baayʼisu; eeyyee, jaalala isin walii keessanii fi hundumaaf qabdan isiniif haa baayʼisu;
kunis yeroo Gooftaan keenya Yesuus qulqulloota isaa hundaa wajjin argamutti, Waaqayyo keenyaa fi Abbaa keenya duratti qulqullummaadhaan mudaa kan hin qabne akka taataniif, inni garaa keessan akka cimsuufi.
Yaa obbolootaa, isin bira dhufuun keenya faayidaa kan hin qabne akka hin turre isinumti iyyuu akka gaariitti beektu.
Sababiin isaas, nuti jalqaba Filiphisiyusitti rakkinnii fi dabni nu irra gaʼee akka ture isin ni beektu; taʼus utuma mormii guddaan nu irra gaʼuu misiraachoo Waaqayyoo isiniif lallabuuf gargaarsa Waaqa keenyaatiin akkuma taʼetti ija jabina arganne.
Gorsi nuti isiniif kenninu, dogoggora yookiin xuraaʼummaa yookiin gowwoomsaa irraa kan maddu miti;
kanaa mannaa, akkuma Waaqayyo misiraachicha imaanaadhaan nutti kennuuf gaʼumsa qabaachuu keenya nuu mirkaneesse, namoota gammachiisuuf utuu hin taʼin Waaqayyo isa garaa keenya qoru gammachiisuuf jennee dubbanna.
Nuti matumaa dubbii gowwoomsaa akka hin dubbanne yookiin sassata nu keessa jiru dhoksuuf jennee fakkeessuuf akka hin yaalle isin ni beektu; Waaqayyos kanaaf dhugaa baʼa!
Nuti ergamoota Kiristoos waan taaneef baasii hedduu isin baasisuudhaan baʼaa isin irratti taʼuu kan dandeenyu taʼus, namoota irraa, jechuunis isin irraas taʼe warra kaan irraa ulfina hin barbaadne.
Kanaa mannaa, akkuma haati hoosistu tokko daaʼima ishii gaarummaadhaan kunuunsitu, nutis yeroo isin gidduu turre garraamummaadhaan isin kunuunsine.
Kanaaf, jaalala guddaa waan isiniif qabnuuf, misiraachoo Waaqayyoo qofa utuu hin taʼin, lubbuu keenya illee isinii kennuuf murteessinee turre; sababiin isaas isin nu biratti guddaa jaallatamoo turtan.
Yaa obbolootaa, dadhabbii fi dhamaatii keenya akka gaariitti ni yaadattu. Misiraachoo Waaqayyoo yeroo isiniif labsinu, isin keessaa nama tokko illee baasii hedduu baasisuudhaan baʼaa akka isinitti hin taanetti halkanii fi guyyaa hojjenna turre.
Nuti isin warra amantoota taatan gidduutti hangam amanamoo, qajeeloo fi mudaa kan hin qabne taanee akka jiraanne isin dhugaa ni baatu; Waaqayyos dhugaa ni baʼa.
Akkuma abbaan tokko ijoollee isaatiif godhu, nuti isin gorsaa fi jajjabeessaa, akkasumas tokkoon tokkoon keessaniif dhugaa baʼaa akka turre akka gaariitti beektu;
kanas kan goone, Waaqayyo isa gara Mootummaa isaa fi ulfina isaatti isin waameef akka taʼutti deddeebiʼuu keessan akka itti fuftaniifi.
Nutis utuu wal irraa hin kutin Waaqayyoon kan galateeffannu kanaafi; sababiin isaas isin dubbii Waaqayyoo isa nu irraa dhageessan yommuu fudhattan, akka dubbii namaatti utuu hin taʼin, akka dubbii Waaqayyoo isa isin warra amantoota taatan keessatti hojjetuutti fudhattan; inni dhuguma iyyuu dubbii Waaqayyoo ti.
Yaa obbolootaa, isin fakkeenya gumiiwwan Waaqayyoo warra Kiristoos Yesuusii wajjin tokkummaa qabanii fi Yihudaa keessa jiranii hordoftaniittu; sababiin isaas akkuma isin namoota biyya keessanii irraa rakkinni isin irra gaʼe, isaanis Yihudoota irraa rakkinni isaan irra gaʼaa jira;
Yihudoonni Gooftaa Yesuusii fi raajota illee ajjeesaniiru; nuunis ariʼataniiru. Kana malees isaan Waaqayyoon gammachiisaa hin jiran; kanaa mannaa faayidaa namoota hundumaa mormu;
kanas kan godhan, hojii warri saba Waaqayyoo hin taane akka fayyan isaan gargaaru, akka nuti isaaniif hin lallabne nu dhowwuuf yaalii gochuudhaani. Isaan yeroo hunda karaa kanaan safartuu cubbuu isaanii ni guutu. Dhuma irratti garuu dheekkamsi isaa isaanitti dhufeera.
Haa taʼu malee, isin yaa obbolootaa, (garaa keenyaan utuu hin taʼin qaamaan) yeroo gabaabaadhaaf yommuu isin irraa addaan baanee turretti, baayʼee waan isin yaadneef, qaamaan isin arguuf wanta nuu dandaʼame hunda goone.
Kanaan kan kaʼes gara keessan dhufuu barbaadnee turre; eeyyee, ani Phaawulos siʼa tokko qofa utuu hin taʼin siʼa lama yaaleen ture; Seexanni garuu karaa nutti cufe.
Gooftaan keenya Yesuus yeroo argamu, isa duratti abdiin keenya yookiin gammachuun keenya yookiin gonfoon ilillee keenyaa eenyu? Isinuma mitii ree?
Isin dhuguma ulfinaa fi gammachuu keenya dha.
Egaa yaa obbolootaa, waaʼee yeroowwanii fi waaʼee waqtiilee waan tokko illee isiniif barreessuun hin barbaachisu.
Sababiin isaas, guyyaan Yihowaa akkuma hattuun halkaniin dhufutti akka dhufu isinumti iyyuu akka gaariitti beektu.
Yeroo isaan, “Nagaa dha, tasgabbii dhas!” jedhan, yeroo sanatti akkuma ciniinsuun dubartii ulfaa qabu, badiisni itti hin yaadamne battaluma sanatti isaan irra gaʼa; isaanis matumaa jalaa hin miliqan.
Isin garuu yaa obbolootaa, dukkana keessa waan hin jirreef guyyaan sun akka hattuu itti bariʼeetti isin irra hin gaʼu;
sababiin isaas isin hundi keessan ilmaan ifaa fi ilmaan guyyaa ti. Nuti kan halkaniis taʼe kan dukkanaa miti.
Kanaaf, akka warri kaan godhan rafuu dhiisnee dammaqinaan haa jiraannu; akkasumas dandeettii hubannaa keenyaa haa eeggannu.
Sababiin isaas warri rafan halkaniin rafu; warri machaaʼanis halkaniin machaaʼu.
Nuti warri kan guyyaa taane garuu, dandeettii hubannaa keenyaa haa eeggannu; gaachana qomaa amantii fi jaalalaas haa uffannu; akkasumas abdii fayyinaa akka gonfoo sibiilaatti haa kaaʼannu;
sababiin isaas, Waaqayyo karaa Gooftaa keenya Yesuus Kiristoos kan nu filate fayyina akka argannuuf malee dheekkamsaaf miti.
Yoo jiraannes taʼe yoo duune, isaa wajjin akka jiraannuuf inni nuuf duʼeera.
Kanaaf, akkuma amma gochaa jirtan wal jajjabeessuu fi wal ijaaruu keessan itti fufaa.
Ammas yaa obbolootaa, warra isin gidduutti jabaatanii hojjetanii fi karaa Gooftaa isin geggeessan, akkasumas isin gorsan akka kabajjan isin gaafanna;
hojii isaaniitiin kan kaʼes jaalalaan ulfina guddaa akka isaaniif kennitan isin gaafanna. Walii keessanii wajjin nagaa qabaadhaa.
Karaa biraa immoo yaa obbolootaa, warra seeraan ala taʼan akka akeekkachiistan, warra dhiphatan akka jajjabeessitan, warra dadhaboo akka deggertan, hundumaattis obsa akka argisiistan isin gorsina.
Yeroo hunda walii keessaniifis taʼe warra kaan hundumaaf wanta gaarii gochuuf carraaqaa malee, eenyuuf iyyuu hamaa hamaadhaan akka hin deebisne of eeggadhaa.
Yeroo hunda gammadaa.
Utuu gargar hin kutin kadhadhaa.
Waan hundumaatiif galateeffadhaa. Kun karaa Kiristoos Yesuus fedhii Waaqayyo isiniif qabu dha.
Ibidda hafuuraa hin dhaamsinaa.
Raajii dubbatamu hin tuffatinaa.
Waan hundumaa qoraa; wanta gaarii taʼe jabeessaa qabadhaa.
Hammina gosa hundumaa irraa fagaadhaa.
Waaqni nagaa ofuma isaatiin guutummaatti isin haa qulqulleessu. Guyyaa Gooftaan keenya Yesuus Kiristoos argamutti hafuurri keessan, lubbuun keessanii fi qaamni keessan karaa hundumaan fayyaa taʼee mudaa malee haa eegamu.
Inni isin waame amanamaa dha; kanas dhuguma ni raawwata.
Yaa obbolootaa, nuuf kadhachuu keessan itti fufaa.
Dhungannaa qulqulluudhaan obboloota hunda nagaa gaafadhaa.
Xalayaan kun obboloota hundumaaf akka dubbifamu maqaa Gooftaatiin isin nan kadhadha.
Gaarummaa guddaan Gooftaa keenya Yesuus Kiristoos isinii wajjin haa taʼu.
Dhuma irrattis yaa obbolootaa, Waaqayyoon gammachiisuuf akkamitti deddeebiʼuu akka qabdan ilaalchisee akkuma qajeelfama nu irraa fudhattanii fi ammas deddeebiʼaa jirtan, caalaatti kana gochuu keessan akka itti fuftan maqaa Gooftaa Yesuusiin isin gaafanna, akkasumas isin kadhanna.
Sababiin isaas, isin qajeelfama nuti karaa Gooftaa Yesuus isiniif kennine ni beektu.
Kun fedhii Waaqayyoo waan taʼeef, qulqulloota taʼaa, akkasumas halalummaa irraa fagaadhaa.
Isin keessaa tokkoon tokkoon namaa qulqullummaa fi ulfinaan akkamitti qaama isaa akka toʼatu beekuu qaba;
kunis akka namoota saba Waaqayyoo hin taanee fi Waaqayyoon hin beekneetti sassataa fi fedha saalqunnamtii toʼannaa hin qabneen hin taʼin.
Akkuma dursinee isinitti himnee fi isin akeekkachiisne, Yihowaan sababii wantoota kana hundaatiif tarkaanfii adabaa waan fudhatuuf, dhimma kana ilaalchisee namni kam iyyuu daangaa isaa irra hin darbin, akkasumas obboleessa isaa irraa buʼaa hin fudhatin.
Sababiin isaas, Waaqayyo kan nu waame qulqullummaadhaaf malee xuraaʼummaadhaaf miti.
Kanaaf, namni barumsa kana tuffatu nama utuu hin taʼin Waaqayyo isa hafuura qulqulluu isiniif kenne tuffata.
Haa taʼu malee, isinumti iyyuu wal jaallachuu akka qabdan Waaqayyo irraa waan barattaniif, jaalala obbolummaa ilaalchisee nuti isiniif barreessuun keenya barbaachisaa miti.
Dhugaa dubbachuuf obboloota guutummaa Maqedooniyaa keessa jiran hundaaf kana gochaa jirtu. Haa taʼu malee, yaa obbolootaa, guutummaatti kana gochuu keessan akka itti fuftan isin gorsina.
Akkuma nuti isin barsiisne, nagaadhaan jiraachuuf, dhimma ofii keessanii qofa irratti xiyyeeffachuu fi harka keessaniin hojjechuuf carraaqqii cimaa godhaa;
kunis namoota ala jiran duratti seeraan akka deddeebitanii fi wanti tokko illee kan isinitti hin hirʼanne akka taataniifi.
Kana malees yaa obbolootaa, isin akka warri abdii hin qabne kaan gaddanitti akka hin gaddineef, waaʼee warra duʼaan boqotanii utuu hin beekin akka haftan hin barbaadnu.
Yesuus akka duʼee fi duʼaa akka kaʼe amantii yoo qabaanne, Waaqayyo warra Kiristoos Yesuusii wajjin tokkummaa qabaatanii duʼan isaa wajjin gara jireenyaatti ni fida.
Wanti dubbii Yihowaa irratti hundoofnee isinitti himnu isa kana: Nuti warri hanga Gooftaan argamutti lubbuudhaan turru, matumaa warra duʼan hin dursinu;
sababiin isaas, Gooftaan ofuma isaatiin sagalee ajajaatiin, sagalee hogganaa maleekotaa fi malakata Waaqayyootiin samii irraa gad ni buʼa; warri Kiristoosii wajjin tokkummaa qabaatanii duʼanis jalqaba ni kaʼu.
Sana booda nuti warri lubbuudhaan turru, qilleensa irratti Gooftaa simachuuf duumessaan ol ni butamna; akka kanaan yeroo hunda Gooftaa wajjin ni jiraanna.
Kanaaf, dubbii kanaan wal jajjabeessuu keessan itti fufaa.
Phaawulos, Silwaanosii fi Ximotewos irraa, gumii warra Tasalonqee Waaqayyo Abbaa keenyaa fi Gooftaa Yesuus Kiristoosii wajjin tokkummaa qabaniif:
Waaqayyo Abbaa fi Gooftaa Yesuus Kiristoos irraa gaarummaa guddaanii fi nagaan isiniif haa taʼu.
Yaa obbolootaa, nuti yeroo hunda waaʼee keessaniif Waaqayyoon galateeffachuuf dirqamni nu irra jira. Amantiin keessan baayʼee guddachaa waan jiruuf, akkasumas jaalalli tokkoon tokkoon keessan waliif qabdan dabalaa waan jiruuf kana gochuun keenya sirrii dha.
Ariʼatamaa fi rakkina isin irra gaʼe hunda keessatti jabaatanii dhaabachuu fi amantii isin argisiistaniin kan kaʼe, nuti mataan keenya gumiiwwan Waaqayyoo gidduutti isiniin ni boonna.
Kun Waaqayyo murtii qajeelaa akka kennu kan argisiisu dha; kanaan kan kaʼes, Mootummaa Waaqayyoo isa rakkattaniif sana argachuuf kan maltan taataniittu.
Waaqayyo warra rakkina isin irra geessisan, deebisee rakkinni akka isaan irra gaʼu gochuun isaa murtoo qajeelaa dha.
Haa taʼu malee, warri rakkinni isin irra gaʼe, Gooftaan keenya Yesuus yeroo maleekota isaa humna guddaa qabanii wajjin samii irraa mulʼatu nuu wajjin boqonnaa isiniif kenna;
innis samii irraa kan mulʼatu ibidda bobaʼuun siʼa taʼu, yeroo sanatti warra Waaqayyoon hin beeknee fi misiraachoo waaʼee Gooftaa keenya Yesuus ibsuuf hin ajajamne irratti haaloo baʼa.
Namoonni kun Gooftaa fi humna isaa isa ulfina qabeessa taʼe duraa fagaatanii, adaba badiisa bara baraatiin adabamu;
kunis kan taʼu, yeroo inni qulqulloota isaa duratti ulfina argachuu fi guyyaa sanatti warra amanan hunda gidduutti ulfinaan dinqisiifatamuuf dhufutti dha; isinis wanta nuti dhugaa baane waan fudhattaniif isaan gidduutti lakkaaʼamtu.
Kanaan kan kaʼe, nutis Waaqayyo keenya waamicha isaatiif kan maltan godhee akka isin lakkaaʼu, humna isaatiin wanta gaarii isa gammachiisu hundaa fi hojii amantiidhaan kakaatanii hojjettan hunda guutummaatti akka hojjettan yeroo hunda isiniif kadhanna.
Kunis gaarummaa guddaa Waaqayyo keenyaa wajjin, akkasumas gaarummaa guddaa Gooftaa Yesuus Kiristoosii wajjin haala wal simuun, maqaan gooftaa keenya Yesuus isin biratti akka ulfina argatuu fi isinis tokkummaa isaa wajjin qabdaniin ulfina akka argattaniifi.
Dhuma irrattis yaa obbolootaa, akkuma isin gidduutti taʼe, dubbiin Yihowaa saffisaan babalʼachuu isaa akka itti fufuu fi ulfina akka argatu nuuf kadhachuu keessan itti fufaa;
akkasumas amantiin wanta namni hundi qabu waan hin taaneef, namoota miidhaa geessisanii fi hamoo taʼan irraa akka oollu nuuf kadhadhaa.
Haa taʼu malee Gooftaan amanamaa dha; inni isin cimsa, isa hamaa sana irraas isin eega.
Kana malees nuti duuka buutota Gooftaa waan taaneef, qajeelfama isiniif kennine hojii irra oolchaa akka jirtanii fi hojii irra oolchuu keessan akka itti fuftan ni amanna.
Waaqayyoon akka jaallattanii fi jabaattanii Kiristoosiif akka dhaabattan, Gooftaan garaa keessan kallattii sirrii taʼe irra geggeessuu isaa itti haa fufu.
Ammas yaa obbolootaa, obboleessa akka wanta isin nu irraa fudhattanitti utuu hin taʼin, seera malee deddeebiʼu kam irraa iyyuu akka fagaattan maqaa Gooftaa keenya Yesuus Kiristoosiin qajeelfama isiniif kennina.
Fakkeenya keenya akkamitti hordofuu akka qabdan isin mataan keessan iyyuu beektu; sababiin isaas nuti isin gidduutti seera malee hin jiraanne;
akkasumas nyaata nama kamii iyyuu tola hin nyaanne. Kanaa mannaa, isin keessaa nama tokko illee gatii guddaa baasisuudhaan baʼaa ulfaataa akka itti hin taaneef, halkanii fi guyyaa dadhabnee, akkasumas dhamaanee hojjenna turre.
Taʼus kana kan goone nuti aangoo waan hin qabneef utuu hin taʼin, ofii keenya fakkeenya hordofuu qabdan goonee isiniif dhiheessuu waan barbaadneefi.
Dhugaa dubbachuuf yeroo isin bira turre ajaja, “Namni hojjechuu hin barbaadne hundi hin nyaatin” jedhu kana irra deddeebinee isiniif kennina turre.
Sababiin isaas, namoonni tokko tokko matumaa hojii hojjechuu dhiisanii wanta isaan hin galchine keessa galaa, isin gidduu seera malee deddeebiʼaa akka jiran dhageenyeerra.
Namoonni akkasii gab jedhanii akka hojjetanii fi wanta itti dadhabanii argatan akka nyaatan, maqaa Gooftaa Yesuus Kiristoosiin isaan ajajna; akkasumas jabeessinee isaan gorsina.
Isin garuu yaa obbolootaa, wanta gaarii hojjechuu keessan hin dhiisinaa.
Haa taʼu malee, namni dubbii nuti karaa xalayaa kanaa isiniif ergineef hin ajajamne yoo jiraate, akka inni qaanaʼuuf mallattoo itti godhaa; michummaa isaa wajjin qabdanis dhaabaa.
Taʼus akka diinaatti isa hin ilaalinaa; kanaa mannaa akka obboleessaatti isa gorsuu keessan itti fufaa.
Ammas Gooftaan nagaa mataan isaa karaa hundumaan yeroo hunda nagaa isiniif haa kennu. Gooftaan hunduma keessanii wajjin haa taʼu.
Kun nagaa koo isa ani Phaawulos harka kootiin barreesse dha; kun mallattoo xalayaa koo hundaa ti, kun akkaataa ani itti barreessu dha.
Gaarummaa guddaan Gooftaa keenya Yesuus Kiristoos hunda keessanii wajjin haa taʼu.
Haa taʼu malee yaa obbolootaa, argama Gooftaa keenya Yesuus Kiristoosii fi gara isaatti walitti qabamuu keenya ilaalchisee kana isin kadhanna;
dubbii geggeessaa hafuuraatiin dubbatameen yookiin ergaa afaaniin dubbatameen yookiin xalayaa nu biraa ergame fakkaatuun, guyyaan Yihowaa dhufeera jettanii daftanii yaada keessaniin hin raafaminaa yookiin hin naʼinaa.
Namni tokko illee haala akkamiitiin iyyuu karaa irraa isin hin maqsin; sababiin isaas, guyyaan Waaqayyoo jalqaba gantummaan sunii fi namni hamaan inni ilma badiisaa taʼe sun utuu hin mulʼatin hin dhufu.
Inni waaqa akka taʼe ifatti argisiisaa mana qulqullummaa Waaqayyoo keessa taaʼuudhaan mormee dhaabata; akkasumas warra waaqolii jedhaman yookiin wantoota waaqeffataman hundumaa gararraatti ol ol of godha.
Maarree yeroon isinii wajjin turetti wantoota kana isinitti himaa akkan ture hin yaadattanii?
Inni yeroo isaatti akka mulʼatuuf, amma wanti akka inni hin mulʼanne isa dhowwaa jiru maal akka taʼe beektu.
Dhugaa dha, iccitiin jalʼinaa kun amma iyyuu hojjechaa jira; taʼus kun kan taʼu hamma wanti amma isa dhowwu sun karaa irraa fuudhamutti dha.
Sana booda inni hamaan, inni Gooftaan Yesuus hafuura afaan isaatiin balleessuu fi yeroo argamuu isaatiin mulʼatutti dhabamsiisu sun ni mulʼata.
Haa taʼu malee, inni hamaan sun kan argamu akka hojii Seexanaatti hojii guguddaa, mallattoowwan sobaa fi dinqiidhaan,
akkasumas gowwoomsaa fi jalʼina hundumaatiini; namoonni kun fayyuu akka dandaʼanitti dhugaa waan hin fudhannee fi waan hin jaallanneef warra badaniif akka adabaatti dhufa.
Waaqayyos isaan soba akka amananiif dhiibbaa gowwoomsaa nama dogoggorsuuf dabarsee kan isaan kenne kanaafi;
kunis kan taʼe isaan dhugaa amanuu mannaa, jalʼinatti waan gammadaniif hundi isaanii akka isaanitti murteeffamuufi.
Haa taʼu malee, isin obboloonni Yihowaa biratti jaallatamtan, Waaqayyo jalqabumaa kaasee hafuura isaa fi amantii dhugaa irratti qabdaniin isin qulqulleessuudhaan fayyinaaf waan isin filateef, waaʼee keessaniif yeroo hunda Waaqayyoon galateeffachuuf dirqamna.
Isin ulfina Gooftaa keenya Yesuus Kiristoos akka argattaniif, Waaqayyo karaa misiraachoo nuti labsinu kanaa isin waameera.
Kanaaf yaa obbolootaa, jabaadhaa dhaabadhaa; akkasumas ergaa afaaniitiinis taʼe xalayaa nu biraa barreeffameen wanta nu irraa barattan jabeessaa qabadhaa.
Kana malees Gooftaan keenya Yesuus Kiristoos mataan isaa, akkasumas Waaqayyo Abbaan keenya inni nu jaallatee fi gaarummaa guddaadhaan jajjabina bara baraa fi abdii gaarii nuu kenne,
garaa keessan haa jajjabeessan; akkasumas hojii gaarii fi dubbii gaarii hundumaan isin haa cimsan.
Ana Phaawulos, isa ajaja Waaqayyo Fayyisaa keenyaa fi abdii keenya Kiristoos Yesuusiin ergamaa Kiristoos Yesuus taʼe irraa,
Ximotewos isa karaa amantii ilma koo isa dhugaa taʼeef: Waaqayyo Abbaa fi Gooftaa keenya Kiristoos Yesuus biraa gaarummaa guddaan, gara laafinnii fi nagaan siif haa taʼu.
Akkuma ani yeroon Maqedooniyaa dhaquuf kaʼetti ati Efesoon keessa akka turtu si jajjabeesse, ammas namoonni tokko tokko barumsa sobaa akka hin babalʼisne isaan ajajuuf achuma akka turtu sin jajjabeessa;
akkasumas, oduu sobaa fi hidda dhalootaatiif xiyyeeffannaa akka hin kennine isaan ajaji. Wantoonni akkasii faayidaa hin qaban; kana malees, amantii wajjin haala wal qabateen Waaqayyo biraa waa argamsiisuu mannaa tilmaama irratti kan hundaaʼani dha; wanta Waaqayyo amantii cimsuuf kennuu wajjinis walitti dhufeenya tokko illee hin qaban.
Kaayyoon qajeelfama kanaa jaalala garaa qulqulluu, qalbii gaarii fi amantii fakkeessaa hin qabne irraa madda.
Namoonni tokko tokkos wantoota kana irraa jalʼatanii, gara dubbii faayidaa hin qabnetti garagalaniiru.
Isaan wanta dubbachaa jiran yookiin waaʼee maalii cimsanii akka falman utuu hin hubatin barsiistota seeraa taʼuu barbaadu.
Namni tokko yoo sirriitti hojii irra oolche Seerichi gaarii taʼuu isaa beekna;
seerri nama qajeelaadhaaf akka hin tumamne beekna; garuu warra seera cabsanii fi hamootaaf, warra Waaqayyoon hin sodaannee fi cubbamootaaf, warra amanamoo hin taanee fi warra wanta qulqulluu tuffataniif, warra abbootii isaanii ajjeesanii fi warra haadhotii isaanii ajjeesaniif, akkasumas warra nama ajjeesaniif,
warra halaleedhaaf, warra nama gadhoomsaniif, warra nama ukkaamsanii fudhataniif, warra sobaniif, warra sobaan kakatanii fi wanta kan biraa barumsa gaarii taʼeen mormu hundumaatiifi;
barumsi kunis, misiraachoo ulfina qabeessa isa kan Waaqa gammadaa imaanaadhaan natti kennamee wajjin kan wal simu dha.
Inni, ani amanamaa akkan taʼetti na lakkaaʼee tajaajilaaf waan na muudeef, Gooftaa keenya Kiristoos Yesuus isa humna naa kenne nan galateeffadha;
ani kanaan dura Waaqayyoon kanan arrabsu, saba isaa kanan ariʼadhuu fi kanan of tuulu yoon tures, inni kana anaaf godheera. Taʼus, wallaalummaa fi amantii dhabuudhaan kana waanan godheef gara laafina natti argisiiseera.
Haa taʼu malee, gaarummaa guddaan Gooftaa keenyaa amantii fi jaalala Kiristoos Yesuusii wajjin guddaa anaaf baayʼateera.
Dubbiin kun amanamaa fi guutummaatti fudhatama argachuu kan qabu dha: Kiristoos Yesuus gara addunyaa kan dhufe cubbamoota fayyisuufi. Isaan keessaa immoo ani isa hunda irra caalu dha.
Taʼus gara laafinni kan anatti argisiifame, Kiristoos Yesuus ana isa hunda caalaa cubbamaa taʼe akka fakkeenyaatti fayyadamee, namoota jireenya bara baraa argachuuf amantii isaanii isa irra kaaʼatanitti obsa isaa hundumaa argisiisuuf jedhee ti.
Egaa Mootii bara baraa, isa hin badne, isa ijaan hin argamnee fi Waaqa tokkicha taʼeef kabajnii fi ulfinni baraa hamma bara baraatti haa taʼu. Ameen.
Yaa Ximotewos ilma ko, raajiiwwan waaʼee kee dubbatamanii wajjin haala wal simuun, wantoota kanaan qabsoo isa baʼeessa sana gochuu kee akka itti fuftu qajeelfama kana imaanaadhaan sitti nan kenna;
kana yommuu gootus amantii fi qalbii gaarii qabaadhu; namoonni tokko tokko qalbii isaanii dhagaʼuu waan didaniif, amantiin isaanii akka doonii balaan irra gaʼeetti caccabeera.
Hemenewoosii fi Iskindiris jara kana keessa jiru; isaan adaba irraa baratanii Waaqayyoon arrabsuu irraa akka of qusataniif ani Seexanatti dabarsee isaan kenneera.
Dubbiin kun amanamaa dha: Namni ilaaltuu ol aanaa taʼuuf carraaqu tokko hojii gaarii hawwa.
Kanaaf, ilaaltuu ol aanaan himata irraa walaba kan taʼe, haadha manaa tokkittii kan qabu, barsiifata madaalamaa kan qabu, sirriitti kan yaadu, seera qabeessa, keessummaa simachuu kan jaallatu, barsiisuuf gaʼumsa kan qabu,
kan hin machoofne, abbaa humnaa kan hin taane, tole kan jedhu, kan nama hin lolle, qarshii kan hin jaallanne,
ijoollee isaa kan ajajamanii fi amala gaarii kan qaban godhee guddisuudhaan haala gaariidhaan maatii isaa kan bulchu taʼuu qaba;
(sababiin isaas namni tokko akkamitti maatii isaa bulchuu akka qabu hin beeku taanaan, akkamitti gumii Waaqayyoo kunuunsuu dandaʼa?),
namni akkasii kooraan of bokoksee murtiin Diyaabilos irratti murteeffame akka isa irra hin geenyeef barataa haaraa taʼuu hin qabu.
Kana malees, akka hin komatamnee fi kiyyoo Diyaabilos keessa akka hin galleef namoota alaa birattis maqaa gaarii kan qabu taʼuu qaba.
Haaluma wal fakkaatuun, tajaajiltoonni gumiis ulfina kan qaban, arraba lamaan kan hin dubbanne, daadhii wayinii hedduudhaaf kan hin bitamne, karaa sirrii hin taaneen buʼaa argachuuf kan hin sassatne,
qalbii qulqulluudhaan iccitii qulqulluu amantii jabeessanii kan eegan taʼuu qabu.
Kana malees namoonni kun gaʼumsa akka qaban ilaaluuf dura haa qoraman; himata irraa walaba yoo taʼan tajaajiltoota taʼanii haa tajaajilan.
Haaluma wal fakkaatuun dubartoonnis, ulfina kan qaban, maqaa namaa kan hin balleessine, barsiifata madaalamaa kan qabanii fi karaa hundumaa amanamoo taʼuu qabu.
Tajaajiltoonni gumii haadha manaa tokkittii kan qaban, ijoollee isaanii fi maatii isaanii haala gaariidhaan kan bulchan taʼuu qabu.
Sababiin isaas, dhiironni haala gaariidhaan tajaajilan ofii isaaniitiif maqaa gaarii qabaachuu, amantii Kiristoos Yesuus irratti qabaniinis ija jabina guddaadhaan dubbachuu dandaʼu.
Yeroo dhihootti gara kee dhufuuf kanan abdadhu taʼus wantoota kana siif barreesseera;
tarii yoon ture garuu maatii Waaqayyoo, jechuunis gumii Waaqayyoo isa jiraataa isa utubaa fi deggertuu dhugaa taʼe keessatti akkamitti jiraachuu akka qabdu akka beektuuf kana siif barreesseera.
Dhuguma iyyuu iccitii qulqulluun Waaqayyoof buluu kun shakkii tokko malee guddaa dha: ‘Inni fooniin akka mulʼatu godhame, hafuuraan qajeelaa akka taʼe dubbatame, maleekotatti mulʼate, waaʼeen isaa saboota gidduutti lallabame, addunyaa keessatti itti amaname, akkasumas ulfinaan ol fudhatame.’
Kanaaf, hundumaa dura akaakuu namootaa hunda ilaalchisee wawwaannaan, kadhannaan, namaaf kadhachuunii fi galanni akka dhihaatu nan gorsa;
kana malees, guutummaatti Waaqayyoof buluu fi waan hundumaa dhimmanii hojjechuudhaan jireenya tasgabbii fi gabii qabu akka jiraannuuf, moototaa fi warra aangoo qaban hundaafis akkasuma akka godhamu nan gorsa.
Kun, Waaqayyo isa Fayyisaa keenya taʼe duratti gaarii fi fudhatama kan qabu dha;
fedhiin isaas akaakuun namootaa hundi akka fayyanii fi beekumsa dhugaa isa sirrii taʼe akka argatani dha.
Sababiin isaas Waaqa tokkichatu jira; Waaqayyoo fi namoota gidduu immoo araarsaa tokkotu jira; innis Kiristoos Yesuus isa nama taʼe dha;
innis ofii isaa namoota hundumaatiif furii wal gitu godhee kenneera; kunis wanta yeroo isaatti dhugaa baʼamuufii qabu dha.
Anis lallabaa fi ergamaa, jechuunis amantii fi dhugaa ilaalchisee barsiisaa sabootaa taʼee kanan muudame dhugaa baʼiinsa kanaafi; kana yeroon jedhus dhugaa dubbachaan jira malee sobaa hin jiru.
Kanaaf, ani dhiironni bakka hundumaatti dheekkamsaa fi falmii malee harka qulqulluu ol fudhatanii yeroo hunda Waaqayyoon akka kadhatan nan barbaada.
Haaluma wal fakkaatuun, dubartoonnis shurrubbaa dhaʼachuu fi warqii yookiin callee yookiin uffata gatii guddaa qabuun utuu hin taʼin, maal naan jedhuu fi hubannaadhaan uffata sirrii taʼe uffachuudhaan of haa miidhagsan;
dubartoota Waaqayyoof bulleerra jedhaniif akka taʼutti hojii gaariidhaan of haa miidhagsan.
Dubartiin guutummaatti dhiiraaf bitamuudhaan callistee haa barattu.
Dubartiin haa callistu malee akka barsiistu yookiin dhiira irratti aangoo akka qabaattu ani hin heyyamu.
Sababiin isaas jalqaba kan uumame Addaami; achiis Hewaantu uumame.
Kana malees, Addaam hin gowwoomfamne; guutummaatti kan gowwomfamtee fi seera kan cabsite dubartii sana dha.
Haa taʼu malee dubartiin hubannaadhaan, amantiidhaan, jaalalaa fi qulqullummaadhaan jiraachuu ishii yoo itti fufte, ijoollee godhachuudhaan eegumsa argatti.
Nama maanguddoo taʼetti dubbii jabaa hin dubbatin. Kanaa mannaa maanguddoo akka abbaatti gorsi; dargaggoota akka obbolootaatti,
dubartoota maanguddoo akka haadhotaatti, dubartoota umurii dargaggummaa irra jiran akka obboleettotaatti qulqullummaa hundumaan gorsi.
Dubartoota abbaan manaa irraa duʼee fi dhuguma nama isaan gargaaru hin qabneef yaadi.
Haa taʼu malee, dubartiin abbaan manaa irraa duʼe tokko ijoollee yookiin ijoollee ijoollee yoo qabaatte, kun Waaqayyo duratti fudhatama waan qabuuf, jalqaba isaan maatii ofii isaanii keessatti Waaqayyoof akka bulan argisiisuu, akkasumas wanta warra isaanii, akkoo fi akaakayyuu isaaniitiif malu deebisanii kaffaluu haa baratan.
Dubartiin abbaan manaa irraa duʼe, dhuguma nama ishii gargaaru hin qabnee fi hiyyeettii taate, abdii ishii Waaqayyo irra kaaʼatti; akkasumas halkanii fi guyyaa wawwaannaa fi kadhannaa dhiheessiti.
Ishiin abbaan manaa irraa duʼee fi fedhii foonii ishii guuttachuuf of kennitu garuu, lubbuudhaan kan jirtu yoo taate illee duuteetti.
Kanaaf, isaan himata irraa walaba akka taʼaniif, qajeelfamawwan kana kennuu kee itti fufi.
Dhuguma iyyuu namni warra kan isaa taʼaniif, keessummaa immoo miseensota maatii isaatiif wanta barbaachisu hin dhiheessine, amantii kan ganee fi nama amantii hin qabne irra kan hammaatu dha.
Dubartiin abbaan manaa irraa duʼe tokko yoo waggaa 60 gad taʼuu baattee fi haadha manaa abbaa manaa tokkoo qofa kan turte yoo taate galmee irratti haa galmeeffamtu;
akkasumas hojii gaarii hundumaa hojjechuu, ijoollee guddisuu, keessummoota simachuu, miilla qulqullootaa dhiquu, warra rakkatan gargaaruu fi wanta gaarii gochuudhaan maqaa gaarii kan qabdu taʼuu qabdi.
Dubartoota abbaan manaa irraa duʼee fi umurii dargaggummaa irra jiran garuu hin galmeessin; dubartoonni kun yeroo fedhiin saalqunnamtii isaanii itti hammaatee walitti dhufeenya Kiristoosii wajjin qaban irratti dhiibbaa godhu heerumuu barbaadu.
Waadaa amantii isa jalqaba galan waan dhiisaniifis murtii of irratti fidu.
Akkasumas, mana tokko irraa gara mana isa kan biraatti asii fi achi jooranii hojii hiikuu baratu; hojii hiikuu qofa utuu hin taʼin, wantoota dubbachuu hin qabne dubbachuudhaanis hamattootaa fi dhimma namoota kaanii keessa kan galan taʼu.
Kanaaf, dubartoonni abbaan manaa irraa duʼee fi umurii dargaggummaa irra jiran, akka heeruman, ijoollee akka godhatan, mana isaanii akka bulchan, akkasumas inni mormu carraa ittiin nu arrabsu akka hin qabaanne akka godhan nan barbaada.
Tokko tokko ammuma iyyuu daandii isa gaarii dhiisanii Seexana duukaa buʼaniiru.
Dubartiin amante tokko dubartoota abbaan manaa irraa duʼan keessaa firoottan yoo qabaatte, gumiitti baʼaan akka hin baayʼanneef isaan haa gargaartu. Yoo akkas taʼe gumiin dubartoota abbaan manaa irraa duʼee fi dhuguma gargaarsa hin qabne gargaaruu dandaʼa.
Jaarsoliin akka gaariitti bulchan, keessumaa warri dubbachuu fi barsiisuudhaan jabaatanii hojjetan ulfina guddaa argachuu akka qabanitti haa ilaalaman.
Sababiin isaas Kitaabni Qulqulluun, “Qotiyyoo midhaan siribsiisu afaan isaa hin hidhin,” akkasumas, “Namni hojjetu miindaa isaa argachuu qaba” jedha.
Ragoonni lama yookiin sadii yoo ragaa isa irratti dhiheessan malee, himata maanguddoo tokko irratti dhihaatu hin fudhatin.
Warra kaaniif akeekkachiisa akka taʼutti, namoota cubbuu hojjechuu amaleeffatan hundumaa duratti balleessaa isaanii hubachiisi.
Ragaa malee murteessuu yookiin loogii irraa fagaachuudhaan qajeelfama kana akka eegdu Waaqayyoo fi Kiristoos Yesuus, akkasumas maleekota filataman duratti cimseen si ajaja.
Ariifattee nama kam irra iyyuu harka kee hin kaaʼin; cubbuu namoota kaanii irrattis hin hirmaatin; amala kee isa qulqulluu eeggadhu.
Sababii garaa keetii fi dhukkuba kee isa deddeebiʼee sitti kaʼuuf, daadhii wayinii xinnoo dhugi malee siʼachi bishaan qofa hin dhugin.
Cubbuun namoota tokko tokkoo ifatti kan beekame dha; kallattiidhaanis gara murtiitti ni geessa; kan namoota kaanii garuu yeroo booda mulʼata.
Haaluma wal fakkaatuun hojiiwwan gaariin ifatti kan beekamani dha; warri ifatti hin beekamne illee dhokfamanii hafuu hin dandaʼan.
Haa taʼu malee dubbiin geggeessaa hafuuraatiin dubbatame, baroota boodaatti namoonni tokko tokko yaadawwan Waaqayyo biraa dhufan fakkaatanii fi barumsa jinniiwwaniitiif xiyyeeffannaa kennanii amantii keessaa akka baʼan ifatti dubbata;
kunis kan taʼu, soba namoonni fakkeessitoota taʼan, jechuunis warri qalbiin isaanii akka sibiila diimessaadhaan gubameetti hadoode sun dubbataniin kan kaʼe dha.
Namoonni kun gaaʼela godhachuu dhowwu; akkasumas nyaata namoonni amantii qabanii fi sirriitti dhugaa hubatan galateeffatanii akka nyaatan Waaqayyo uume akka lagatan ajaju.
Wanti Waaqayyo uume hundinuu gaarii dha; galateeffannaadhaan yoo nyaatames wanti gatamu hin jiru;
sababiin isaas, karaa dubbii Waaqayyoo fi kadhannaadhaan qulqulleeffameera.
Atis gorsa kana obbolootaaf kennuudhaan, tajaajilaa gaarii Kiristoos Yesuus isa dubbii amantii fi barumsa gaarii, isa baʼeessa gootee hordofte sana kan sooratte ni taata.
Haa taʼu malee oduu sobaa Waaqayyoon mormu, isa akka dubartoonni maanguddoo taʼan dubbatan irraa fagaadhu. Kanaa mannaa, Waaqayyoof buluu galma godhachuudhaan of leenjisi.
Sababiin isaas, leenjiin qaamaa wantoota muraasaaf fayyada; Waaqayyoof buluun garuu, jireenya ammaatiifis taʼe jireenya gara fuulduraatiif abdii waan qabuuf wantoota hundumaatiif fayyada.
Dubbiin kun amanamaa fi guutummaatti fudhatamuu kan qabu dha.
Nutis Waaqayyo jiraataa, isa akaakuu namoota hundaatiif, keessumaa immoo warra amanamoo taʼaniif Fayyisaa taʼe waan abdannuuf jabaannee hojjenna; akkasumas carraaqqii cimaa goona.
Ajaja kana kennuu fi isaan barsiisuu kee itti fufi.
Eenyu illee dargaggummaa kee akka tuffatu hin heyyamin. Kanaa mannaa warra amanamoo taʼaniif, dubbiidhaan, amalaan, jaalalaan, amantiidhaan, akkasumas qulqullummaadhaan fakkeenya taʼi.
Hanga ani dhufutti uummataaf dubbisuuf, gorsuu fi barsiisuuf carraaqqii gochuu kee itti fufi.
Kennaa si keessa jiru, isa yeroo qaamni jaarsolii harka isaa si irra kaaʼetti waaʼee kee raajiidhaan dubbatametti siif kenname sana hin dagatin.
Guddinni kee namoota hundumaatti ifatti akka mulʼatuuf, wantoota kana irratti xiinxali; akkasumas xiyyeeffannaa guddaa kenniif.
Ofii keetii fi barumsa barsiistuuf yeroo hunda xiyyeeffannaa kenni. Wantoota kanatti cimi; kana gochuudhaan ofii kees taʼe warra si dhagaʼan ni oolchita.
Maqaan Waaqayyoo fi barumsi isaa akka hin arrabsamneef, warri waanjoo garbummaa jala jiran yeroo hunda gooftoliin isaanii ulfina guutuu argachuu akka qaban godhanii haa ilaalan.
Kana malees, warri gooftolii amanan qaban gooftoliin isaanii obboloota waan taʼaniif qofa isaan hin tuffatin. Kanaa mannaa, warri tajaajila isaanii isa gaarii taʼe irraa fayyadaman, amantootaa fi jaallatamoo waan taʼaniif akka gaariitti isaan haa tajaajilan. Wantoota kana barsiisuu fi gorsa kana kennuu kee itti fufi.
Namni tokko barumsa kan biraa kan barsiisuu fi barumsa gaarii isa Gooftaa keenya Yesuus Kiristoos biraa dhufee wajjinis taʼe, barumsa Waaqayyoof buluu jajjabeessuu wajjin kan wal hin simne yoo taʼe,
inni kooraan of bokokseera, homaas hin hubatu. Inni nama jechoota irratti mormii kaasuu fi falmiitti ciche dha. Wantoonni akkasii hinaaffaa, qoccolloo, maqaa balleessuu fi shakkii hamaa kakaasu;
akkasumas, wantoonni akkasii namoota Waaqayyoof kan bulan taʼuun karaa buʼaa itti argatan akka taʼe godhanii yaadan, warra sammuun isaanii mancaʼee fi dhugaan irraa fudhatame gidduutti dhimmoota xixinnoo irratti falmii wal irraa hin citne kaasu.
Dhugaa dubbachuuf Waaqayyoof kan bulan taʼuun, waan qabaniin gammadanii jiraachuu wajjin buʼaa guddaa argamsiisa.
Sababiin isaas gara addunyaatti homaa fidnee hin dhufne; achi keessaas homaa fudhannee deemuu hin dandeenyu.
Kanaaf, nyaataa fi uffata yoo qabaanne wantoota kanatti gammadnee jiraachuu qabna.
Haa taʼu malee, warri sooressa taʼuuf kutatanii kaʼan qorumsaa fi kiyyoo keessatti kufu; akkasumas hawwii hedduu faayidaa hin qabnee fi miidhaa geessisan, kanneen badiisaa fi mancaʼuutti nama galchan keessatti kufu.
Sababiin isaas, jaalalli maallaqaa hundee wantoota miidhaa geessisan hundumaa ti; namoonni tokko tokko jaalala maallaqaatiin qabamanii sooressa taʼuuf utuu carraaqanii daandii amantii irraa maqaniiru; cinqii hedduudhaanis of waraananiiru.
Yaa nama Waaqayyoo, ati garuu wantoota kana irraa baqadhu. Kanaa mannaa qajeelummaa, Waaqayyoof buluu, amantii, jaalala, jabaatanii dhaabachuu fi garraamummaa hordofi.
Lola amantii isa gaarii sana loli; jireenya bara baraa isa itti waamamtee fi namoota hedduu duratti akka gaariitti dhugaa baateef sana jabeessii qabadhu.
Waaqayyo isa wantoota hundumaa jiraataa godhee tursuu fi Kiristoos Yesuus isa Phonxiyos Philaaxos duratti ifatti dhugaa baʼe sana duratti ajaja kana siif nan kenna:
hanga Gooftaan keenya Yesuus Kiristoos mulʼatutti, mudaa fi himata tokko malee ajaja sana eegi;
inni gammadaanii fi kophaa isaa Bulchaa taʼe sun yeroo isaaf murteeffametti of mulʼisa. Inni Mootii moototaa fi Gooftaa gooftotaa ti;
kan hin duune isa qofa dha; ifa itti dhihaatamuu hin dandaʼamne keessa jiraata; namni tokko illee isa argee hin beeku, isa arguus hin dandaʼu. Isaaf ulfinnii fi jabinni bara baraa haa taʼu. Ameen.
Warri sirna ammaa keessatti sooreyyii taʼan, akka of hin tuullee fi abdii isaanii badhaadhina hin amansiisne irra utuu hin taʼin, Waaqayyo isa wantoota itti gammadnu hunda baayʼinaan nuu kennu irra akka kaaʼatan ajaji.
Akkasumas wanta gaarii akka hojjetan, hojii gaariidhaan badhaadhota akka taʼan, arjoota akka taʼanii fi hiruuf qophaaʼoo akka taʼan isaan ajaji;
jireenya isa dhugaa jabeessanii qabachuu akka dandaʼaniif, ofii isaaniitiif qabeenya guddaa walitti haa qabatan, jechuunis gara fuulduraatiif buʼuura gaarii haa kaaʼatan.
Yaa Ximotewos, dubbii gatii hin qabne isa wanta qulqulluu taʼe mormuu fi yaada wal faalleessu isa sobaan “beekumsa” jedhamu irraa fagaachuudhaan wanta imaanaadhaan sitti kenname jabeessii eegi.
Namoonni tokko tokko beekumsa akkasii argisiifachuuf utuu yaalanii amantii irraa jalʼataniiru. Gaarummaan Waaqayyoo inni guddaan sii wajjin haa taʼu.
Phaawulos isa abdii jireenyaa karaa Kiristoos Yesuus kennamee wajjin haala wal simuun, fedhii Waaqayyootiin ergamaa Kiristoos Yesuus taʼe irraa,
Ximotewos ilma koo isa jaallatamaadhaaf: Waaqayyo Abbaa fi Gooftaa keenya Kiristoos Yesuus irraa gaarummaa guddaan, gara laafinnii fi nagaan siif haa taʼu.
Ani wawwaannaan utuu gargar hin kutin halkanii fi guyyaa dhiheessu keessatti yommuun si yaadadhu, akkuma abbootiin koo gochaa turanitti Waaqa ani tajaajila qulqulluu isaaf dhiheessuu fi qalbii qulqulluudhaan isa tajaajilu sana nan galateeffadha.
Imimmaan kee yommuun yaadadhu gammachuudhaan akkan guutamuuf, si arguuf nan hawwa.
Sababiin isaas, amantii kee isa fakkeessaa hin qabne jalqaba akkoo kee Looyisii fi haadha kee Ewunqee keessa ture nan yaadadha; amantiin kun si keessas akka jiru nan amana.
Kanaan kan kaʼes, kennaa Waaqayyoo isa yommuu ani harka koo si irra kaaʼe sii kenname akka ibiddaatti akka qabsiistu sin yaadachiisa.
Sababiin isaas Waaqayyo hafuura humnaa, hafuura jaalalaa fi hafuura sammuu fayyaa malee hafuura sodaa nuuf hin kennine.
Kanaaf, waaʼee Gooftaa keenyaa dhugaa baʼuuttis taʼe ana isa isaaf jedhee hidhamee jirutti hin qaanaʼin; kanaa mannaa, humna Waaqayyootti amanamuudhaan atis gama keetiin misiraachichaaf jecha rakkina si irra gaʼu dandaʼi.
Inni sababii hojii keenyaatiin utuu hin taʼin, sababii kaayyoo isaatii fi gaarummaa isaa isa guddaatiin nu oolcheera; akkasumas waamicha qulqulluudhaan nu waameera. Gaarummaan kunis Kiristoos Yesuusii wajjin haala wal qabateen yeroo dheeraa dura nuu kenname.
Amma garuu gaarummaa guddaan sun, mulʼifamuu Fayyisaa keenya Kiristoos Yesuus, isa karaa misiraachichaa duʼa balleessee jireenyaa fi jireenya hin badne irratti ifni akka ifu godhe sanaatiin akka gaariitti beekameera;
anis kanaaf lallabaa, ergamaa fi barsiisaa taʼee muudameera.
Rakkinni kun na irra gaʼaa kan jiru kanaafi; taʼus ani itti hin qaanaʼu. Sababiin isaas ani isan amane Sana beeka; inni hamma guyyaa sanaatti wanta ani imaanaadhaan itti kenne sana eeguu akka dandaʼus hin shakku.
Amantii fi jaalala tokkummaa Kiristoos Yesuusii wajjin qabduun dubbii sirrii ana irraa dhageesse sana akka qajeelfamaatti hordofuu kee itti fufi.
Wanta gaarii imaanaadhaan sitti kenname kana karaa hafuura qulqulluu isa nu keessa jiraatuun eegi.
Figeelosii fi Hermogenesiin dabalatee namoonni koonyaa Eeshiyaa keessa jiran hundi na dhiisanii akka deeman beekta.
Gooftaan maatii Oneesiforositti gara laafina haa argisiisu; sababiin isaas inni yeroo baayʼee na jajjabeesseera; funcaadhaan hidhamuu koottis hin qaanofne.
Kanaa mannaa, yeroo Roomaa keessa turetti dhimmee na barbaadee na argateera.
Gooftaa Yihowaan guyyaa sanatti gara laafina isaa isatti haa argisiisu. Tajaajila inni Efesoon keessatti raawwate hundas akka gaariitti beekta.
Haa taʼu malee, guyyoota dhumaatti yeroon addaa baayʼee rakkisaa taʼe akka dhufu beeki.
Sababiin isaas namoonni kan of jaallatan, maallaqa kan jaallatan, kan of jajan, kan of tuulan, kan nama arrabsan, warra isaaniitiif kan hin ajajamne, kan hin galateeffanne, amanamoo kan hin taane,
jaalala kan hin qabne, walii galuuf fedhii kan hin qabne, maqaa kan balleessan, kan of hin toʼanne, gara jabeeyyii, wanta gaarii kan hin jaallanne,
gantoota, mata jabeeyyii, kooraan kan of bokoksan, Waaqayyoon jaallachuu caalaa wanta isaan gammachiisu kan jaallatan taʼu;
Waaqayyoon kan sodaatan fakkaatu humna isaa garuu ni ganu; ati namoota akkasii irraa fagaadhu.
Sababiin isaas, namoonni manneen namootaa keessa loʼanii galan isaan kana keessaa kaʼu; namoonni kunis, dubartoota dadhaboo warra cubbuun isaanii irra tuulamee fi hawwii adda addaatiin asii fi achi oofaman boojiʼanii fudhatu;
dubartoonni kun yeroo hunda ni baratu, garuu matumaa beekumsa dhugaa isa sirrii bira gaʼuu hin dandaʼan.
Akkuma Yaaneesii fi Yaambires Musee morman, namoonni kunis dhugaa mormuu isaanii itti fufu. Namoonni akkasii, sammuun isaanii guutummaatti kan mancaʼee fi amantii wajjin haala wal qabateen fudhatama kan dhabani dha.
Haa taʼu malee, akkuma namoota sana lamaanii gowwummaan namoota kanaa hundumaa duratti guutummaatti ifa waan baʼuuf eessa iyyuu hin gaʼan.
Ati garuu barumsa koo, akkaataa jireenyaa koo, kaayyoo koo, amantii koo, obsa koo, jaalala koo fi jabaadhee dhaabachuu koo cimsitee hordofteetta;
kana malees ariʼatamaa fi rakkina Anxokiyaa, Iqoniyumii fi Lisxiraatti na irra gaʼe hunda beekta. Anis ariʼatama kana hunda dandaʼeera, Gooftaanis hunda isaanii irraa na oolcheera.
Dhuguma iyyuu, namoonni Kiristoos Yesuusii wajjin tokkummaa qabaachuudhaan Waaqayyoof kan bulan taʼanii jiraachuu barbaadan hundi ni ariʼatamu.
Haa taʼu malee, namoonni hamoonnii fi fakkeessitoonni dogoggorsuu fi dogoggoruudhaan isa gadhee irraa gara isa caalaa gadhee taʼeetti deemu.
Ati garuu eenyu irraa akka baratte waan beektuuf, wantoota namoonni si barsiisanii fi akka amantu si gargaaran sanatti cimii itti fufi;
akkasumas daaʼimummaa keetii jalqabdee Kitaabota Qulqulluu fayyina Kiristoos Yesuusitti amanuudhaan argamuuf ogeessa si gochuu dandaʼan baratteetta.
Kitaabni Qulqulluun hundi geggeessaa hafuura Waaqayyootiin kan barreeffame siʼa taʼu barsiisuuf, balleessaa hubachiisuuf, wanta hundumaa sirreessuuf, qajeelummaadhaan leenjisuuf ni fayyada;
kunis namni Waaqayyoo hojii gaarii hundumaaf akka gaariitti hidhachuudhaan guutummaatti kan qophaaʼe akka taʼu gochuufi.
Kanaaf yaa ilma koo, gaarummaa guddaa isa Kiristoos Yesuusii wajjin tokkummaa qabaachuudhaan argamu irraa humna argachuu kee itti fufi;
akkasumas wantoota ana irraa dhageessee fi dhugaa baatota hedduudhaan mirkanaaʼe sana, namoota amanamoo taʼanii fi warra kaan barsiisuuf gaʼumsa qabanitti imaanaadhaan kenni.
Akka loltuu Kiristoos Yesuus isa gaarii taʼe tokkootti, atis gama keetiin rakkina si irra gaʼu dandaʼi.
Namni loltuu taʼee tajaajilu kam iyyuu isa loltuu godhee isa galmeesse biratti fudhatama argachuu waan barbaaduuf, buʼaa argachuuf jedhee hojii daldalaa keessa hin seenu.
Namni dorgommii irratti hirmaatu tokkos, akka seera isaatti yoo dorgome malee gonfoo moʼiinsaa hin argatu.
Qonnaan bulaan jabaatee hojjetu tokko firicha irraa jalqaba hirmaachuu qaba.
Wanta ani dubbadhuuf yeroo hunda xiyyeeffannaa kenni; Gooftaan wantoota hundumaa irratti hubannaa siif kenna.
Misiraachoo ani lallabuu wajjin haala wal simuun, Yesuus Kiristoos duʼaa akka kaʼee fi sanyii Daawit akka taʼe yaadadhu;
kanaan kan kaʼes ani akka nama yakkamaa tokkootti hidhamee rakkachaan jira. Haa taʼu malee dubbiin Waaqayyoo hin hidhamu.
Kanaan kan kaʼe, warri filatamanis ulfina bara baraa wajjin fayyina karaa Kiristoos Yesuus argamu akka argataniif, isaaniif jedhee wantoota hundumaa dandaʼee jiraachuu koo itti nan fufa.
Dubbiin kun amanamaa dha: Dhuguma nuti isaa wajjin yoo duune, isaa wajjinis ni jiraanna;
jabaannee dhaabachuu keenya yoo itti fufne, isaa wajjin mootota taanee ni bulchina; yoo isa ganne, innis nu gana;
nuti yoo amanamoo taʼuu baanne, inni yoom iyyuu amanamaa taʼee jiraata; sababiin isaas inni of ganuu hin dandaʼu.
Wantoonni akkasii warra dhagaʼan miidhuu malee matumaa faayidaa waan hin qabneef, jechoota irratti akka wal hin falmine Waaqayyo duratti isaan ajajuudhaan wantoota kana isaan yaadachiisuu kee itti fufi.
Akka hojjetaa dubbii dhugaa sirriitti barsiisuu fi waan itti qaanaʼu tokko illee hin qabneetti, Waaqayyo duratti fudhatamaa gootee of dhiheessuuf wanta sii dandaʼame hunda godhi.
Wantoonni akkasii caalaatti Waaqayyoon tuffachuutti waan nama geessaniif, dubbiiwwan faayidaa hin qabnee fi wanta qulqulluu taʼe morman irraa fagaadhu;
dubbiin namoonni akkasii dubbatan akka gaangiriinii babalʼachaa deema. Hemenewoosii fi Filexoosis namoota akkasii keessatti argamu.
Namoonni kun duʼaa kaʼuun kanaan dura taʼeera jedhanii dubbachuudhaan dhugaa irraa jalʼataniiru; amantii namoota tokko tokkoos diigaa jiru.
Haa taʼu malee, buʼuurri Waaqayyoo inni jabaan inni chaappaan, “Yihowaan warra kan isaa taʼan ni beeka,” akkasumas “Maqaa Yihowaa kan waammatu hundi jalʼina irraa haa fagaatu” jedhu itti godhame dhaabatee jira.
Mana guddaa tokko keessa qodaa warqii fi meetii qofa utuu hin taʼin, qodaan mukaa fi suphee jira; isaan keessaa tokko tokko tajaajila ulfina qabuuf, warri kaan immoo tajaajila ulfina hin qabneef oolu.
Kanaaf, namni kam iyyuu warra boodaa kana irraa fagaatee yoo jiraate, miʼa tajaajila ulfinaatiif oolu, kan qulqullaaʼee fi gooftaa isaatiif faayidaa kan argamsiisu, akkasumas hojii gaarii hundumaaf kan qophaaʼe taʼa.
Kanaaf, hawwii dargaggummaa irraa baqadhu; kanaa mannaa, warra garaa qulqulluudhaan Gooftaa waammatanii wajjin qajeelummaa, amantii, jaalalaa fi nagaa hordofi.
Kana malees, lola akka kaasan beekuudhaan falmii gowwummaa fi wallaalummaa irratti hundaaʼe irraa fagaadhu.
Sababiin isaas garbichi Gooftaa nama loluu hin qabu; kanaa mannaa namoota hundumaaf garraamii kan taʼe, barsiisuuf gaʼumsa kan qabuu fi yeroo jalʼinni isa irratti raawwatamu kan of toʼatu taʼuu qaba;
akkasumas warra ilaalcha sirrii hin qabne garraamummaadhaan kan gorsu taʼuu qaba. Tarii Waaqayyo beekumsa dhugaa isa sirrii akka argataniif yaada akka geddaratan carraa isaaniif kenna taʼa;
isaanis Diyaabilos fedhii isaa akka raawwataniif utuma lubbuudhaan jiranii akka isaan qabe hubatanii, gara yaada isaaniitti deebiʼuudhaan kiyyoo isaa keessaa baʼuu ni dandaʼu.
Waaqayyo duratti, akkasumas Kiristoos Yesuus isa karaa mulʼachuu isaa fi Mootummaa isaatiin warra jiranii fi warra duʼan irratti murteessuuf jedhu duratti cimseen si ajaja:
Dubbicha lallabi; yeroo mijaaʼaa taʼettis taʼe yeroo rakkisaa taʼetti hinaaffaadhaan dubbicha lallabi; obsa hundumaa fi ogummaa barsiisuutiin balleessaa hubachiisi, cimsii akeekkachiisi, akkasumas cimsii gorsi.
Sababiin isaas, yeroon namoonni barumsa sirrii taʼe itti hin obsine ni dhufa; kanaa mannaa barsiisota akka fedha isaaniitti gurra isaanii isaaniif qirqirsan ni sassaabbatu.
Dhugaa dhaggeeffachuu irraa ni garagalu; kanaa mannaa mammaaksa sobaatiif xiyyeeffannaa kennu.
Ati garuu wantoota hundumaa keessatti dandeettii hubannaa kee eeggadhu; rakkina keessatti jabaadhuu dhaabadhu, hojii namni lallabaa wangeelaa taʼe hojjetu hojjedhu; tajaajila kees guutummaatti raawwadhu.
Ani amma iyyuu akka kennaa dhugaatiitti dhangalaafamaan jira; yeroon ani itti gadhiifamus baayʼee dhihoo dha.
Lola isa gaarii loleera, dorgommicha sana hamma dhumaatti fiigeera, amantiis eegeera.
Ammaa jalqabee gonfoon qajeelinaa, Gooftaan inni abbaa murtii qajeelaa taʼe guyyaa sana akka badhaasaatti kennu anaaf kaaʼameera; taʼus warra mulʼachuu isaa jaallatan hundumaaf malee ana qofaaf miti.
Ariitiidhaan gara koo dhufuuf wanta sii dandaʼame hunda godhi.
Sababiin isaas, Deemaas sirna ammaa kana jaallatee ana dhiisee gara Tasalonqee deemeera; Qeerqis gara Galaatiyaa, Tiitoon immoo gara Dalmaaxiyaa deemaniiru.
Luqaas qofatu ana bira jira. Maarqos tajaajilaaf waan ana fayyaduuf of duukaa isa fidii kottu.
Tikiqoosiin garuu gara Efesoonitti ergeera.
Yeroo dhuftu waaroo isa ani Xiroʼaasitti Kaarphos biratti dhiise, maraawwan kitaabotaa, keessumaa immoo biraannaawwan sana naa fidii kottu.
Iskindir inni sibiila dimaa tumu miidhaa guddaa ana irra geessise. Yihowaan akka hojii isaatti isaaf deebisa.
Inni ergaa keenya akka malee waan mormuuf atis isa irraa of eeggachuu qabda.
Yeroo falmata koo isa jalqabaatti namni tokko illee na cinaa hin dhaabanne; kanaa mannaa hundi isaanii na dhiisanii deeman, Waaqayyo kana isaan irratti hin lakkaaʼin.
Haa taʼu malee, hojiin lallabaa karaa koo guutummaatti akka raawwatamuu fi saboonni hundi akka dhagaʼaniif, Gooftaan ana bira dhaabatee humna anaaf kenne; anis afaan leencaa keessaa ooleera.
Gooftaan hojii hamaa hundumaa irraa na oolcha, Mootummaa isaa isa samiittis na galcha. Baraa hamma bara baraatti ulfinni isaaf haa taʼu. Ameen.
Phirisqillaa fi Aqiilaa, akkasumas maatii Oneesiforositti nagaa koo anaaf himi.
Eraasxos Qorontos keessatti hafe, Xirofimoos garuu waan dhukkubsateef Milexoosittan isa dhiise.
Utuu ganni hin seenin dhufuuf waan sii dandaʼame hunda godhi. Ewubuloos nagaa siif dhaameera, Phudenis, Liinos, Qilaawudiyaanii fi obboloonni hundi nagaa siif dhaamaniiru.
Gooftaan hafuura ati argisiistuu wajjin haa taʼu. Gaarummaan isaa inni guddaan sii wajjin haa taʼu.
Ani Phaawulos garbicha Waaqayyoo fi ergamaa Yesuus Kiristoosi dha. Amantiin koo fi hojiin ani ergamaa taʼuudhaan raawwadhu, amantii namoota Waaqayyoof filatamanii wajjinii fi beekumsa dhugaa isa sirrii taʼee wajjin kan wal simu dha; dhugaan kunis Waaqayyoof kan bulan taʼuu wajjin wal sima;
wantoonni kun abdii jireenya bara baraa isa Waaqayyo inni sobuu hin dandeenye bara dheeraa dura abdachiise irratti kan hundaaʼani dha;
haa taʼu malee, yeroo inni ofii isaatii murteessetti karaa hojii lallabaa akka beekamu godhe. Hojiin kunis ajaja Waaqayyo isa Fayyisaa keenyaatiin imaanaadhaan kan natti kenname dha;
Tiitoo isa amantiidhaan tokko taanee fi ilma koo isa dhugaatiif: Waaqayyo Abbaa keenyaa fi Fayyisaa keenya Kiristoos Yesuus biraa gaarummaa fi nagaan siif haa taʼu.
Qarxeesitti kan ani si dhiise, wantoota mudaa qaban akka sirreessituu fi akkuman si ajajetti magaalaawwan hundatti jaarsolii akka muudduufi;
namni himata irraa walaba taʼe, haadha manaa tokko qofa qabu, ijoollee amananii fi jireenya gadhiisii jiraachuudhaan yookiin ajajamuu diduudhaan hin himatamne qabu yoo jiraate muudi.
Ilaaltuu ol aanaan bulchaa Waaqayyoon muudame waan taʼeef, nama himata irraa walaba taʼe, nama yaada mataa isaatiin hin geggeeffamne, nama dafee hin aarre, nama hin machoofne, nama lola hin jaallanne, nama sassataan faayidaa argachuuf karaa hin barbaadne taʼuu qaba;
kanaa mannaa, keessummaa kan simatu, waan gaarii kan jaallatu, sirriitti kan yaadu, qajeelaa, amanamaa, kan of toʼatu,
barumsa gaarii taʼeen jajjabeessuu fi warra dubbicha morman balleessaa isaanii hubachiisuu akka dandaʼuuf, ogummaa ittiin barsiisuu wajjin haala wal qabateen dubbicha isa amanamaa sana cimsee kan qabate taʼuu qaba.
Sababiin isaas, namoonni hin ajajamne, namoonni dubbii faayidaa hin qabne dubbatanii fi namoonni nama gowwoomsan hedduun, keessumaa immoo isaan keessaa namoonni dhaqna qabaa cimsanii hordofan waan jiraniifi.
Namoonni kun karaa sirrii hin taaneen faayidaa argachuuf jedhanii, barumsa barsiisuu hin qabne barsiisuudhaan amantii guutummaa maatii tokko tokkoo waan diiganiif, afaan isaan qabsiisuun barbaachisaa dha.
Isaanuma keessaa iyyuu namni raajii isaanii taʼe tokko, “Warri Qarxees yeroo hunda kan soban, bineensota hamoo, albaadhota hojii hin jaallanne dha” jedheera.
Wanti dubbatame kun dhugaa dha. Kanaaf, balleessaa isaanii isaan hubachiisuu kee itti fufi. Kunis amantiitti jaboo akka taʼan,
akkasumas mammaaksa Yihudootaa fi ajaja namoota dhugaa irraa garagalaniif xiyyeeffannaa akka hin kennine isaan gargaara.
Namoota qulqulluu taʼaniif wanti hundi qulqulluu dha; namoota xuraaʼoo taʼanii fi amantii hin qabneef garuu sammuun isaaniis taʼe qalbiin isaanii xuraaʼaa waan taʼeef, isaaniif wanti qulqulluu taʼe hin jiru.
Waaqayyoon akka beekan ifatti ni dubbatu, hojii isaaniitiin garuu isa ni ganu; kun kan taʼes namoonni kun jibbamoo, kan hin ajajamnee fi hojii gaarii kamiif iyyuu gaʼumsa kan hin qabne waan taʼaniifi.
Mootummootaa fi abbootii taayitaatiif akka bitamanii fi akka ajajaman, akkasumas hojii gaarii hundumaatiif kan qophaaʼan akka taʼan isaan yaadachiisuu kee itti fufi.
Kana malees, maqaa namootaa akka hin balleessine, lola akka hin jaallanne; kanaa mannaa, tole kan jedhan akka taʼanii fi namoota hundatti garraamummaa hundumaa akka argisiisan isaan yaadachiisi.
Nuti iyyuu duraan hubannaa kan hin qabne, kan hin ajajamne, karaa irraa kan maqfamne, hawwii fi gammachuu adda addaatiif kan garboomne, yeroo hunda hammina kan hojjennuu fi kan hinaafnu, akkasumas kan jibbamnee fi kan wal jibbinu turre.
Waaqayyo inni nu fayyise garuu, gaarummaa fi jaalala isaa ilmaan namootaatti argisiiseera.
Kan nu fayyises inni gara laafessa waan taʼeef malee, nuti wanta qajeelaa waan hojjenneef miti. Kanaa mannaa yeroo nu qulqulleessuudhaan akka jiraannu nu godhetti, akkasumas yeroo hafuura qulqulluutti fayyadamee haaraa nu godhetti nu fayyise.
Hafuura kanas karaa Fayyisaa keenya Yesuus Kiristoos baayʼinaan nu irratti dhangalaaseera;
kana kan godhes, gaarummaa Waaqayyo keenyaatiin qajeelota erga jedhamnee booda, akka abdii nuuf kennameetti dhaaltota jireenya bara baraa akka taanuufi.
Dubbiin kun amanamaa dha; kanaaf, namoonni Waaqayyotti amanan sammuun isaanii yeroo hunda hojii gaarii hojjechuu irratti akka xiyyeeffatu gochuu akka dandaʼaniif, dhimmawwan kana jabeessitee akka dubbattu nan barbaada. Wantoonni kun namootaaf gaarii fi faayida qabeessa dha.
Haa taʼu malee, falmii gowwummaa, hidda dhalootaa lakkaaʼuu, akkasumas waaʼee Seerichaa irratti wal falmuu fi wal loluu irraa fagaadhu; wantoonni kun buʼaas taʼe gatii hin qaban.
Nama garee amantii babalʼisu, siʼa tokko gorsi; siʼa lammaffaas gorsi; sana booda isa irraa fagaadhu;
namni akkanaa daandii isa sirrii irraa kan jalʼate, cubbuu hojjechaa kan jiruu fi kan ofitti murteesse taʼuu isaa beeki.
Ani yeroo gannaa Niqopholiis keessatti dabarsuuf waanan murteesseef, Arxemaasiin yookiin Tikiqosiin yommuun gara keetti ergu, gara koo dhufuuf wanta sii dandaʼame hunda godhi;
Zeenaas inni Seericha akka gaariitti beekuu fi Apholos wanta karaadhaaf isaan barbaachisu akka hin dhabneef wanta hunda godhiif.
Namoonni keenyas warra kaan akka gargaaranii fi buʼaa kan hin qabne akka hin taane, hojii gaarii hojjechuu haa baratan.
Warri anaa wajjin jiran hundi nagaa siif dhaamaniiru. Obboloota keenya warra nu jaallatanitti nagaa naa himi. Gaarummaan Waaqayyoo hunda keessanii wajjin haa taʼu.
Ati garuu wanta barumsa gaarii taʼee wajjin wal simu dubbachuu kee itti fufi.
Dhiironni maanguddoo taʼan barsiifata madaalamaa kan qaban, itti gaafatamummaan kan itti dhagaʼamu, sirriitti kan yaadan, amantii cimaa kan qaban, akkasumas jaalala dhugaa kan qabanii fi jabaatanii kan dhaabatan haa taʼan.
Haaluma wal fakkaatuun, dubartoonni maanguddoo taʼan amala Waaqayyoof ulfina fidu kan qaban, maqaa namaa kan hin balleessine, daadhii wayinii hedduudhaaf garboota kan hin taanee fi wanta gaarii kan barsiisan haa taʼan;
kana yoo godhan, dubartoonni dargaggeeyyii taʼan abbootii manaa isaanii fi ijoollee isaanii akka jaallatan gorsuu,
akkasumas sirriitti akka yaadan, qulqullummaadhaan akka jiraatan, mana keessatti akka hojjetan, namoota gaarii akka taʼanii fi abbootii manaa isaaniitiif akka bitaman gorsuu dandaʼu; kun immoo dubbiin Waaqayyoo akka hin arrabsamne godha.
Haaluma wal fakkaatuun, dhiironni dargaggoota taʼan sirriitti kan yaadan akka taʼan gorsi;
hojii gaarii hojjechuudhaan karaa hundumaatiin fakkeenya taʼuu kee argisiisi. Wanta qulqulluu taʼe dhimmii barsiisi;
kana yeroo gootus dubbii gaarii komatamuu hin dandeenyetti fayyadami. Kunis warri nu morman wanta gadhee waaʼee keenya dubbatan dhabanii akka qaanaʼaniifi.
Warri garboota taʼan karaa hundumaatiin gooftolii isaaniitiif haa bitaman; kanas isaaniin gammachiisuuf yaaluudhaan, isaaniin falmuu dhiisuudhaan,
akkasumas isaan jalaa hatuu mannaa, guutummaatti amanamoo taʼuudhaan haa argisiisan; kana gochuudhaanis, barumsi Waaqayyo Fayyisaa keenyaa karaa hundumaan akka miidhagu gochuu dandaʼu.
Kun kan taʼes, gaarummaan Waaqayyoo inni akaakuu namoota hundaatiif fayyina argamsiisu waan mulʼifameefi.
Gaarummaan kunis wanta fedhii Waaqayyoo wajjin wal faallessuu fi hawwii addunyaa irraa akka fagaannu, sirna ammaa keessatti sirriitti akka yaadnu, qajeelummaadhaan, akkasumas namoota Waaqayyoof bulan taanee akka jiraannu nu leenjisa;
akka kanaan abdii gammachiisaa, akkasumas mulʼachuu Waaqayyo keenya isa guddichaa fi mulʼachuu Fayyisaa keenya Yesuus Kiristoos eegganna;
Yesuus Kiristoos, wantoota seeraan ala taʼan hunda irraa walaba nu gochuuf, akkasumas saba qabeenya dhuunfaa isaa taʼee fi hojii gaariidhaaf hinaafu ofii isaatiif qulqulleeffachuuf dabarsee of kenneera.
Wantoota kana ilaalchisee aangoo guutuudhaan dubbachuu, gorsuu fi balleessaa hubachiisuu kee itti fufi. Eenyu illee si hin tuffatin.
Phaawulos isa Kiristoos Yesuusiif jedhee hidhamee jiruu fi Ximotewos obboleessa keenya biraa, Fiilmoon isa jaallatamaa nuu wajjin hojjetuuf,
akkasumas obboleettii keenya Aphifiyaa, Arkiphos isa nuu wajjin loltuu taʼee fi gumii mana keetti argamuuf:
Waaqayyo Abbaa keenyaa fi Gooftaa keenya Yesuus Kiristoos biraa gaarummaanii fi nagaan isiniif haa taʼu.
Yeroon kadhannaa koo keessatti waaʼee kee ibsu hundatti Waaqa koo nan galateeffadha;
waaʼee amantii kee, akkasumas jaalala ati Gooftaa Yesuusii fi qulqulloota hundaaf qabdu nan dhagaʼa.
Amantiin atii fi obboloonni kaan qabdan, eebba karaa Kiristoos arganne hunda hubachuutti akka isin geessu nan kadhadha.
Yaa obboleessa ko, garaa qulqullootaa waan haaressiteef, jaalala ati qabdu dhagaʼuu kootiin gammachuu fi jajjabina guddaa argadheera.
Kanaan kan kaʼes, ergamaa Kiristoos taʼuu kootiin wanta sirrii taʼe akka gootu si ajajuuf mirga kanan qabu taʼus,
ani Phaawulos maanguddichi inni yeroo ammaatti Kiristoos Yesuusiif jedhee hidhamee jiru, jaalala irratti hundaaʼeen si kadhadha.
Ilma koo Oneesimos isa ani mana hidhaa keessa utuun jiruu abbaa isaaf taʼeef jedheen si kadhadha.
Inni kanaan dura nama si hin fayyadne ture; amma garuu siifis taʼe anaaf nama faayidaa qabu taʼeera.
Nama ani baayʼee jaalladhu kana deebisee gara keetti ergeera.
Misiraachichaaf jedhee yeroon hidhamee jirutti, bakka kee buʼee akka inni na tajaajilu of biratti isa hambifachuu barbaadeen ture.
Haa taʼu malee, wanti gaariin ati gootu dirqamaan utuu hin taʼin fedhii keetiin akka taʼuuf heyyama kee malee waan tokko illee gochuu hin barbaadu.
Tarii yeroo muraasaaf si biraa kan bade, deebiʼee hamma dhumaatti akka sii wajjin jiraatuuf taʼuu dandaʼa;
kana jechuun, kana booda akka garbichaatti utuu hin taʼin garbicha caalaatti akka obboleessa jaallatamaatti akka sii wajjin jiraatu jechuu koo ti. Inni keessumaa anaaf obboleessa jaallatamaa erga taʼee, siif immoo garbicha kee fi karaa Gooftaa obboleessa kee waan taʼeef hammam caalaatti jaallatamaa haa taʼu ree!
Kanaaf, akka michuu keetti yoo na ilaalte, akkuma anaan simattu gaarummaadhaan isa simadhu.
Kana malees, wanta balleesse yoo qabaate yookiin wanti isa irraa qabdu yoo jiraate ana irratti lakkaaʼi.
Ani Phaawulos harka kootiin kana siif barreesseera: Wanta isa irraa qabdu ani nan kaffala; ati nama akkanaa akka taatu kan si gargaare ana waan taʼeef, atumti iyyuu kan koo taʼuu kee sitti himuun na hin barbaachisu.
Eeyyee yaa obboleessa ko, Gooftaadhaaf jedhiitii gama kanaan na gargaari; Kiristoosiif jedhiitii garaa koo naa qabbaneessi.
Kana akka gootu nan amana; wantan siin jedhe caalaa iyyuu akka gootu waanan beekuuf kana siif barreesseera.
Kana malees, kadhannaa isin anaaf gootaniin gara keessanitti akkan deebiʼu waanan abdadhuuf bakkan itti boqodhu naa qopheessi.
Ephaafraas inni Kiristoos Yesuusiif jedhee akkuma koo hidhamee jiru nagaa siif dhaameera;
warri anaa wajjin hojjetan Maarqos, Arisxaarkos, Deemaasii fi Luqaasis nagaa siif dhaamaniiru.
Gaarummaa guddaan Gooftaa keenya Yesuus Kiristoos hafuura isin argisiistanii wajjin haa taʼu.
Amantiin wanta abdatan mirkanaaʼaa taʼanii eeggachuu jechuu dha, akkasumas ragaa wantoonni dhugaa taʼan kan hin mulʼanne taʼanis jiraachuu isaanii kan argisiisu dha.
Sababiin isaas namoota bara duriitiif dhugaa kan baʼame karaa kanaan ture.
Wanti argamu gara jireenyaatti kan dhufe wantoota hin argamne irraa waan taʼeef, wantoonni hawaa keessa jiran kan uumaman dubbii Waaqayyootiin akka taʼe amantiidhaan ni hubanna.
Abeel amantiidhaan aarsaa isa kan Qaayin irra caalaa gatii qabu Waaqayyoof dhiheesse; Waaqayyos kennaa isaatti waan gammadeef, karaa amantii sanaa qajeelaa akka taʼe dhugaa isaaf baʼame; inni kan duʼe taʼus amma iyyuu karaa amantii isaa dubbachaa jira.
Heenok duʼa akka hin argineef iddoo kan biraatti fudhatame, Waaqayyo iddoo kan biraatti waan isa fudhateefis iddoo kamitti iyyuu hin argamne; sababiin isaas inni iddoo kan biraatti fudhatamuu isaa dura akka gaariitti Waaqayyoon akka gammachiise dhugaa isaaf baʼameera.
Dabalataanis, amantii malee Waaqayyoon gammachiisuun hin dandaʼamu; sababiin isaas namni Waaqayyotti dhihaatu hundi, inni akka jiruu fi warra cimsanii isa barbaaddataniif gatii isaanii akka kennu amanuu qaba.
Noh, Waaqayyo wantoota hin argamne ilaalchisee akeekkachiisa erga isaaf kennee booda, amantiidhaan Waaqayyoon akka sodaatu argisiise, maatii isaa oolchuufis doonii ijaare; amantii kanaanis addunyaatti murteesse, akkasumas qajeelina amantiidhaan argamu dhaale.
Abrahaam yommuu waamame, iddoo akka dhaalaatti fudhachuuf jiru sana dhaquuf amantiidhaan ajajame; inni iddoo deemu sana kan hin beekne taʼus, iddoo jiraatuu kaʼee qajeele.
Yisihaaqii fi Yaaqoob warra isaa wajjin abdii kana dhaalanii wajjin dunkaana keessa jiraachuudhaan akka waan biyya ormaa keessa jiraatuutti amantiidhaan biyyaa abdachiifame sana keessa jiraate.
Sababiin isaas inni magaalaa hundee dhugaa qabu, isa Waaqayyo pilaanii isaa qopheessee fi ijaare sana eeggata ture.
Saaraan umuriin ishiin dhala godhachuu itti dandeessu kan darbe taʼus, amantiidhaan mucaa ulfaaʼuuf humna argatte, ishiin Inni abdii kenne sun amanamaa taʼuu isaa yaaddee turte.
Kanaan kan kaʼes, nama akka duʼetti lakkaaʼamu tokko irraa, ijoolleen akka urjiiwwan samii lakkoofsi isaanii baayʼee taʼee fi akka cirracha qarqara galaanaa lakkaaʼamuu hin dandeenye dhalataniiru.
Namoonni kun hundi amantii isaanii eeganii kan duʼan taʼanis, abdiiwwan sun yommuu raawwataman hin argine; kanaa mannaa fagootti ilaalanii isaan simatan, akkasumas biyyicha keessatti keessummootaa fi yeroo gabaabaadhaaf kan jiraatan taʼuu isaanii ifatti labsan.
Namoonni wantoota akkasii lallaban kun, iddoo isa kan ofii isaanii cimsanii barbaadaa akka jiran ifatti argisiisu.
Akkasumas iddoo dhiisanii baʼan sana yaaduu isaanii utuu itti fufaniiru taʼee, achitti deebiʼuuf carraa qabu turan.
Amma garuu iddoo isa caalu, jechuunis isa kan samii taʼe argachuuf carraaqqii gochaa jiru. Kanaaf, Waaqayyo magaalaa waan isaaniif qopheesseef, Waaqa isaanii jedhamee waamamuutti hin qaanaʼu.
Abrahaam yommuu qorametti, Yisihaaqiin aarsaa godhee dhiheessuu jala gaʼee ture; namni abdiiwwan sana gammachuudhaan fudhate sun, ilma isaa isa tokkicha aarsaa godhee dhiheessuuf yaalii godhe;
kana kan godhes, “Sanyii kee jedhamee kan waamamu karaa Yisihaaq dhufa” jedhamee utuu jiruu ti.
Haa taʼu malee, inni Waaqayyo duʼaa isa kaasuu illee akka dandaʼu yaadee ture; haala akka fakkeenyaatti tajaajiluunis ilma isaa duʼaa deebisee argate.
Yisihaaqis wantoota dhufuuf jiran ilaalchisee amantiidhaan Yaaqoobii fi Esaawuun eebbise.
Yaaqoob yommuu duʼuuf jedhetti, amantiidhaan tokkoon tokkoon ilmaan Yoseef eebbise; akkasumas fiixee ulee isaatti hirkatee Waaqayyoon waaqeffate.
Yoseef yommuu duʼuu jala gaʼe, ilmaan Israaʼel Gibxii keessaa akka baʼan amantiidhaan dubbate, lafee isaa ilaalchisees qajeelfama kenne.
Museen erga dhalatee booda warri isaa mucichi bareedaa taʼuu isaa waan arganiif, ajaja mootichaa utuu hin sodaatin amantiidhaan jiʼa sadiif isa dhoksan.
Museen erga guddatee booda amantiidhaan ilma intala Faraʼoon jedhamee waamamuu dide;
yeroo muraasaaf cubbuu keessa jiraatee gammachuu argachuu mannaa, saba Waaqayyoo wajjin rakkachuu filate;
inni arrabsoon Isa Dibame sana taʼuudhaan irra gaʼu badhaadhina Gibxii keessatti argamu irra akka caalu godhee yaadeera; sababiin isaas badhaasa isaaf kaffalamu xiyyeeffannaadhaan ilaaleera.
Inni isa hin argamne Sana akka waan arguutti amantiitti cimee waan itti fufeef, dheekkamsa mootichaa utuu hin sodaatin amantiidhaan Gibxiin dhiisee baʼe.
Inni balleessu sun, ijoollee isaanii hangafoota taʼan akka hin miineef, Museen Faasikaa kan ayyaaneffatee fi dhiiga kan facaase amantiidhaan ture.
Israaʼeloonni amantiidhaan akka lafa gogaatti Galaana Diimaa keessa darban, warri Gibxii garuu yommuu kana gochuuf yaalan galaanichaan liqimfaman.
Sabichi guyyaa torbaaf erga itti naannaʼanii booda dallaan Yerikoo amantiidhaan jige.
Rahaab ishiin gaalamootittiin warra hin ajajamne sanaa wajjin utuu hin balleeffamin kan hafte amantiidhaan ture; sababiin isaas ishiin basaastota sana nagaadhaan simatteetti.
Kana caalaa maal dubbachuun dandaʼa ree? Sababiin isaas waaʼee Giidewon, waaʼee Baaraaq, waaʼee Saamson, waaʼee Yoftaahee, waaʼee Daawitii fi waaʼee Saamuʼel, akkasumas waaʼee raajota kaanii dubbachuuf yeroon na hin gaʼu.
Isaan amantiidhaan mootummoota moʼaniiru, qajeelinni akka jiraatu godhaniiru, abdii argataniiru, afaan leencotaa cufaniiru,
humna ibiddaa dhaamsaniiru, qara goraadee jalaa baʼaniiru, dadhabina isaanii irraa humna akka qabaatan godhamaniiru, waraanatti jaboo taʼaniiru, loltoota weeraran ariʼaniiru.
Dubartoonni, namoota isaan jalaa duʼan duʼaa kaafamanii argataniiru, dhiironni kaan garuu duʼaa kaʼuu isa caalu argachuuf jecha furii kaffalanii gadhiifamuu diduudhaan dhiphifamaniiru.
Eeyyee, warri kaan immoo itti qoosamuu fi garafamuudhaan, kana caalaas funcaadhaan hidhamuu fi mana hidhaa galuudhaan qoramaniiru.
Dhagaadhaan tumamaniiru, qoramaniiru, magaaziidhaan iddoo lamatti baqaqfamaniiru, goraadeedhaan gorraʼamaniiru, gogaa hoolaa fi gogaa reʼee uffatanii jooraniiru, wanta isaan barbaachisu dhabaniiru, rakkataniiru, akkasumas dhiphataniiru;
sababiin isaas addunyaan kan isaaniif malu hin turre. Isaan lafa onaa keessa, gaarota irra, akkasumas holqaa fi boolla keessa jooraniiru.
Namoonni kun hundi sababii amantii isaaniitiin dhugaa kan isaaniif baʼame taʼu illee, abdiin Waaqayyo kenne yommuu raawwatamu hin argine;
sababiin isaas isaan nu malee mudaa kan hin qabne akka taʼan kaayyoo isaa waan hin turreef, Waaqayyo waaʼee keenya dursee wanta caalu argeera.
Bara duriitti Waaqayyo karaa raajotaa yeroo adda addaa fi karaa hedduutiin abbootii keenyatti dubbatee ture.
Amma immoo dhuma guyyoota kanaatti karaa Ilmaa, isa dhaaltuu wanta hundumaa godhee muudee fi karaa isaa sirnoota adda addaa uume sanaan nutti dubbate.
Inni ulfina Waaqayyoo ni calaqqisa, eenyummaa isaas sirriitti bakka buʼa, akkasumas waan hundumaa humna dubbii isaatiin jiraachisa. Inni cubbuu keenya erga qulqulleessee booda, iddoo ol aanaa mirga isa Suurra Qabeessa sanaa taaʼe.
Kanaaf, maqaa isa kan maleekotaa irra guddaa caalu hamma dhaalutti, maleekota irra kan wayyu taʼe.
Fakkeenyaaf Waaqayyo maleekota keessaa isa kamiin, “Ati ilma koo ti; ani harʼa si dhalfadheera,” akkasumas “Ani abbaa isaa nan taʼa, innis ilma koo ni taʼa” jedhee beeka?
Yeroo ilma isaa isa Hangafa lammata gara lafaatti fidus, “Maleekonni Waaqayyoo hundi isaaf haa sagadan” jedha.
Waaʼee maleekotaa immoo, “Inni maleekota isaa hafuura, tajaajiltoota isaas arraba ibiddaa godha” jedha.
Waaʼee Ilma isaa garuu akkana jedha: “Waaqayyo baraa hamma bara baraatti teessoo kee ti, uleen Mootummaa kees ulee qajeelinaa ti.
Qajeelina jaallatte, jalʼina jibbite. Waaqayyo Waaqni kee, hiriyoota kee caalaa zayitii gammachuutiin kan si dibe kanaafi.”
Akkasumas akkana jedha: “Yaa Gooftaa ati jalqaba irratti hundee lafaa keesse, samiiwwanis hojii harka kee ti.
Isaan ni badu, ati garuu ni jiraatta; isaan hundi isaanii akkuma uffataa ni moofaʼu;
ati akkuma waaroo, akkuma uffataas isaan ni marmarta, isaanis ni jijjiiramu. Ati garuu isuma sana, waggoonni kees matumaa dhuma hin qaban.”
Haa taʼu malee inni maleekota keessaa isa kamiin, “Hamma ani diinota kee ejjeta miilla kee siif godhutti mirga koo taaʼi” jedhee beeka?
Isaan hundi isaanii hafuurota tajaajila qulqulluu dhiheessanii fi warra fayyina dhaaluuf jiran akka tajaajilan ergaman mitii?
Malkiseedeq mootiin Saalemii fi lubni Waaqayyo Hundaa Olii kun, yommuu Abrahaam mootota ajjeesee deebiʼu argatee isa eebbise;
Abrahaamis wantoota boojiʼe hundumaa irraa harka kudhan keessaa harka tokko isaaf kenne. Hiikni maqaa isaa jalqaba “Mootii Qajeelinaa,” achiis mootii Saalem, jechuunis “Mootii Nagaa” jechuu dha.
Inni abbaa, haadhaa fi hidda dhalootaa hin qabu, barri isaa jalqaba hin qabu, jireenyi isaas dhuma hin qabu; kanaa mannaa, akka Ilma Waaqayyoo akka taʼu waan godhameef yeroo hundumaa luba taʼee jiraata.
Namichi, Abrahaam inni mataa maatii taʼe sun wanta boojiʼe isa hunda caalu irraa harka kudhan keessaa harka tokko kenneef kun, hangam guddaa akka taʼe ilaalaa.
Dhugaa dha, akka Seerichaatti ilmaan Leewwii warri luboota taʼanii muudaman, sanyii Abrahaam yoo taʼan iyyuu, namoota irraa, jechuunis obboloota isaanii irraa harka kudhan keessaa harka tokko akka sassaaban ajajamanii turan.
Namichi hidda dhalootaa Leewwii irraa hin taane kun garuu Abrahaam irraa harka kudhan keessaa harka tokko fudhateera; nama abdiin kennameef sanas eebbiseera.
Inni xinnaan isa isa caaluun akka eebbifamu beekamaa dha.
Karaa tokkoon kudhan keessaa tokko kan fudhatan namoota duʼuu dandaʼani dha; karaa gara biraa immoo, harka kudhan keessaa harka tokko kan fudhatu isa jiraachuu isaa akka itti fufu dhugaa baʼameef sana dha.
Egaa Leewwiin inni harka kudhan keessaa harka tokko fudhatu mataan isaa iyyuu, karaa Abrahaam harka kudhan keessaa harka tokko kenneera jedhamuu ni dandaʼa;
sababiin isaas, yeroo Malkiseedeq Abrahaamiin argatetti Leewwiin dugda akaakayyuu isaa keessa ture.
Kanaaf, cubbuu irraa walaba taʼuun utuu karaa lubummaa Leewwii argama taʼee (sababiin isaas Seericha isa uummataaf kenname keessaa lubummaan tokko ture), lubni kan biraan akka Aroon utuu hin taʼin akka Malkiseedeq jedhame kaʼuun isaa maaliif barbaachisa ture ree?
Lubummaan erga jijjiiramee, Seericha jijjiiruunis barbaachisaa taʼa.
Sababiin isaas, namni waaʼee isaa wantoonni kun dubbataman gosa kan biraa isa namni kam iyyuu achi keessaa iddoo aarsaatti hin tajaajille irraa dhufe.
Gooftaan keenya gosa Yihudaa irraa akka dhufe ifa dha; Museen garuu luboota gosa kana keessaa dhufan ilaalchisee homaa hin dubbanne.
Kunis yeroo lubni kan biraan akka Malkiseedeq taʼe kaʼetti caalaatti ifa taʼeera;
inni luba kan taʼe ulaagaa Seerichaa isa hidda dhalootaa maatii irratti hundaaʼe guutuudhaan utuu hin taʼin, humna isa namni tokko jireenya hin badne akka argatu godhuun ture.
Sababiin isaas isa ilaalchisee, “Ati akka Malkiseedeqitti bara baraaf luba dha” jedhamee dhugaa baʼameera.
Kanaaf, ajajni inni duraa dadhabaa fi buʼaa kan hin qabne waan taʼeef hafeera.
Seerichi wanti tokko illee mudaa kan hin qabne akka taʼu hin goone; abdiin inni caaluu fi karaa isaa gara Waaqayyootti dhihaannu sun kennamuun isaa garuu kana gochuu dandaʼeera.
Kana malees kun akkuma kakuu malee hin raawwatamne
(sababiin isaas namoonni utuu waadaan kakuudhaan galame hin jiraatin luboota taʼan akka jiran beekamaa dha; inni kun garuu, karaa waadaa kakuudhaan inni Sun, “Yihowaan, ‘Ati bara baraaf luba dha’ jedhee kakateera; inni yaada isaa hin jijjiiru” jechuudhaan isa ilaalchisee dubbateen luba taʼe),
Yesuusis akka kanaan kakuu isa caalu sanaaf wabii taʼeera.
Kana malees, tajaajila isaanii akka itti hin fufne duuti waan isaan dhowweef namoonni hedduun duraa duubaan luboota taʼuu qabu turan;
Yesuus garuu bara baraaf waan jiraatuuf, namni isatti aanee luba taʼu hin jiraatu.
Kanaaf, inni yeroo hundumaa jiraatee waan isaaniif kadhatuuf, warra karaa isaa gara Waaqayyootti dhihaatan guutummaatti oolchuu ni dandaʼa.
Luba ol aanaa amanamaa, qulqulluu, xurii hin qabne, cubbamoota irraa adda taʼee fi samiiwwan gararraatti ol ol godhame akkasii qabaachuun keenya nuuf barbaachisaa dha.
Inni ofii isaa aarsaa godhee, yeroo hundumaaf akka taʼutti al tokkicha dhiheessee kana waan raawwateef, akka luboota ol aanaa sanaa, guyyaa guyyaadhaan jalqaba cubbuu ofii isaatiif achiis cubbuu sabichaatiif aarsaa dhiheessuun isa hin barbaachisu.
Sababiin isaas Seerichi namoota dadhabina qaban luboota ol aanaa godhee muuda; dubbiin Seericha booda kakuudhaan waadaa galame garuu, Ilma Waaqayyoo isa bara baraan guutuu godhame sana muuda.
Akka obbolootaatti wal jaallachuu keessan itti fufaa.
Keessummoota simachuu hin dagatinaa; sababiin isaas, namoonni tokko tokko karaa kanaan utuu hin beekin maleekota simataniiru.
Akkuma isaanii wajjin hidhamtanii jirtan gootanii yaaduudhaan warra mana hidhaa keessa jiran yeroo hunda yaadadhaa; akkasumas isin mataan keessan iyyuu qaama fooniitiin waan jirtaniif warra dhiphinni isaan irra gaʼaa jiru yaadadhaa.
Gaaʼelli hundumaa biratti kabajamaa haa taʼu, ciisichi gaaʼelaas qulqulluu haa taʼu, sababiin isaas Waaqayyo namoota halalee fi ejjitoota taʼanitti ni murteessa.
Akkaataan jireenyaa keessan jaalala qarshii irraa walaba haa taʼu, wantoota amma qabdanitti gammadaa jiraadhaa. Sababiin isaas inni, “Ani matumaa si hin dhiisu, matumaas si hin gatu” jedheera.
Kanaaf, ija jabina guddaadhaan, “Yihowaan gargaaraa koo ti; ani hin sodaadhu. Namni maal na gochuu dandaʼa?” jenna.
Warra isin gidduutti geggeessitoota taʼanii fi dubbii Waaqayyoo isinitti himan yaadadhaa; akkasumas buʼaa gaarii jireenyi isaanii argamsiise irratti xiinxaluudhaan amantii isaanii hordofaa.
Yesuus Kiristoos kaleessa, harʼa, bara baraanis isuma sana.
Barumsawwan garaa garaa fi barumsawwan keessummaa taʼaniin karaa irraa hin maqfaminaa; garaan namaa nyaataan utuu hin taʼin gaarummaa guddaadhaan yoo jabaate gaarii dha; namoonni nyaata irratti xiyyeeffatan faayidaa hin arganne.
Nuti iddoo aarsaa qabna; namoonni dunkaanicha keessatti tajaajila qulqulluu dhiheessan wanta iddoo aarsaa sana irratti dhihaatu sana irraa nyaachuuf mirga hin qaban.
Sababiin isaas, dhiigni horiiwwan lubni ol aanaan kennaa cubbuutiif iddoo qulqulluu taʼetti dhiheessu, foon isaanii iddoo buufataatii alatti gubama ture.
Kanaaf, Yesuusis dhiiga ofii isaatiin namoota qulqulleessuuf, karra magaalichaatiin alatti dhiphateera.
Egaa nutis salphina inni baatee ture baannee, bakka buufatichaa alatti gara isaa haa deemnu;
sababiin isaas nuti magaalaa ishii dhufuuf jirtu hawwiidhaan eeggachaa jirra malee, magaalaa dhaabbataa taʼe asii hin qabnu.
Kanaaf, yeroo hunda karaa isaa Waaqayyoof aarsaa galataa haa dhiheessinu; kunis firii hidhii keenyaa isa waaʼee maqaa isaa namoota duratti labsinu dha.
Kana malees, Waaqayyo aarsaawwan akkasiitti baayʼee waan gammaduuf, wanta gaarii gochuu fi waan qabdan warra kaaniif hiruu hin irraanfatinaa.
Akka warra herrega buusuuf jiraniitti dhimmanii waan isin eeganiif, warra gidduu keessanitti geggeessitoota taʼaniif ajajamaa, akkasumas bitamaa; kanas kan gootan hojii isaanii gaddaan utuu hin taʼin gammachuudhaan akka hojjetaniifi; kun taʼuu baannaan garuu hojii isaanii gaddaan hojjetu, kun immoo isin miidha.
Qalbii qulqulluu akka qabnu waan beeknuu fi waan hundumaan qulqullummaadhaan jiraachuuf waan hawwinuuf, nuuf kadhachuu keessan itti fufaa.
Keessumaa dafee gara keessan akkan dhufuuf akka anaaf kadhattan isin nan gorsa.
Ammas Waaqni nagaa, inni tiksee hoolotaa isa guddaa taʼe jechuunis, Gooftaa keenya Yesuusiin dhiiga kakuu bara baraatiin duʼaa kaase,
karaa Yesuus Kiristoos wanta isa gammachiisu nu keessatti akka hojjetuu fi fedhii isaa akka raawwattaniif, hojii gaarii hundumaan isin haa hidhachiisu; baraa hamma bara baraatti ulfinni isaaf haa taʼu. Ameen.
Ammas yaa obbolootaa, xalayaa gabaabaa waan ani isinii barreesseef, dubbii jajjabinaa kana obsaan akka dhaggeeffattan isin nan gorsa.
Obboleessi keenya Ximotewos mana hidhaatii gadhiifamuu isaa akka beektan nan barbaada. Inni dafee yoo dhufe, isaa wajjin dhufeen isin ilaala.
Warra isin gidduutti geggeessitoota taʼanii fi qulqulloota hundatti nagaa koo naa himaa. Warri Xaaliyaanii keessa jiranis nagaa isiniif dhaamaniiru.
Gaarummaan Waaqayyoo inni guddaan hunda keessanii wajjin haa taʼu.
Kanaaf, yaa obboloota qulqullaaʼoo waamicha isa samii irraa hirmaattan, Yesuus isa ergamaa fi luba ol aanaa taʼuu isaa amannee fudhanne sana yaadaa.
Akkuma Museen mana isa Sanaa hunda keessatti amanamaa ture, innis isa isa muude Sanaaf amanamaa ture.
Sababiin isaas inni mana ijaare manicha caalaa ulfina waan qabuuf, inni Musee caalaa ulfina argachuun akka isaaf malutti lakkaaʼame.
Manni hundi nama taʼe tokkoon akka ijaaramu beekamaa dha, inni wantoota hundumaa uume garuu Waaqayyo dha.
Museen mana Waaqayyoo hunda keessatti akka tajaajilaa tokkootti amanamaa ture. Tajaajilli isaas wantoota sana booda dubbatamaniif dhugaa kan baʼu ture;
Kiristoos garuu ilma waan taʼeef mana Waaqayyoo irratti amanamaa ture. Nutis bilisummaa dubbachuuf qabnuu fi abdii keenya isa hamma dhumaatti ittiin boonnu cimsinee yoo qabanne dhuguma mana Isaa ti.
Kanaaf, hafuurri qulqulluun akkana jedha: “Harʼa sagalee isaa yoo dhageessan,
akka yeroo aarii guddaadhaaf na kakaasan sanaa, akka guyyaa lafa onaa keessatti na qoran sanaa mata jabeeyyii hin taʼinaa;
abbootiin keessan waggoota 40f hojii koo kan ilaalan taʼus iddoo sanatti na qoran.
Ani dhaloota kanatti aaree, ‘Isaan garaa isaanii keessatti yeroo hunda karaa irraa ni maqu, daandii koos beekuu hin dandeenye’ kanan jedhe kanaafi.
Kanaan kan kaʼes, ani ‘Isaan gara boqonnaa kootti hin galan’ jedhee aarii kootiin nan kakadhe.”
Kanaaf, yaa obbolootaa, isin keessaa namni kam iyyuu Waaqayyo isa jiraataa irraa fagaachuudhaan garaa hamaa amantii hin qabne akka hin qabaanne of eeggadhaa;
kanaa mannaa, isin keessaa namni kam iyyuu humna gowwoomsaa cubbuutiin mata jabeessa akka hin taaneef, yeroon “Harʼa” jedhamee waamamu utuu jiruu, guyyaa hundumaa wal jajjabeessuu keessan itti fufaa.
Sababiin isaas Kiristoosii wajjin hirmaattota kan taanu, amanannaa jalqaba irratti qabnu sana hamma dhumaatti jabeessinee yoo qabanne qofa dha.
Kunis akkuma, “Harʼa sagalee isaa yoo dhageessan, akka yeroo aarii guddaadhaaf na kakaasan sanaa mata jabeeyyii hin taʼinaa” jedhame dha.
Kan dhagaʼan taʼan iyyuu warri aarii guddaadhaaf isa kakaasan eenyufaa turan? Warra geggeessaa Museetiin Gibxii keessaa baʼan hunda hin turree?
Kana malees, warri Waaqayyo waggaa 40f isaanitti aare eenyufaa turan? Warra cubbuu hojjetanii reeffi isaanii lafa onaa keessatti kukkufee hafe sana mitii ree?
Akka isaan gara boqonnaa isaatti hin galle warri inni itti kakate eenyufaa turan? Warra ajajamuu didan sana hin turree?
Kanaaf, isaan utuu hin galin kan hafan amantii waan dhabaniif akka taʼe ni hubanna.
Kakuun inni duraa gama isaatiin, seerawwan tajaajilli qulqulluun itti raawwatamuu fi lafa irratti iddoo qulqulluu mataa isaa qaba ture.
Sababiin isaas kutaan dunkaanaa inni jalqabaa ijaaramee ture; isa keessas baattuu ibsaa, minjaalaa fi daabboo Waaqayyo duratti dhihaatutu jira ture; inni Iddoo Qulqulluu jedhama ture.
Golgaa isa lammaffaa duuba garuu kutaan, “Hundumaa Caalaa Qulqulluu” jedhamu jira.
Iddoo kana keessa qodaan ixaanni itti aarfamu inni warqii irraa hojjetamee fi saanduqni kakuu guutummaan isaa warqiidhaan uffisame jira ture; saanduqa kana keessas okkotee warqii mannaa qabatee fi ulee Aroon isa late, akkasumas gabateewwan dhagaa kakuun irratti barreeffametu jira ture;
saanduqa kana irras kiruubelonni ulfina qabeeyyii taʼanii fi qadaada araaraa sana golgan jiru turan. Amma garuu waaʼee wantoota kanaa tokko tokkoon dubbachuun yeroo isaa miti.
Wantoonni kun haala kanaan erga ijaaramanii booda, luboonni tajaajila qulqulluu dhiheessuuf yeroo hunda kutaa dunkaanichaa isa jalqabaatti seenu turan;
kutaa isa lammaffaatti garuu luba ol aanaatu kophaa isaa waggaatti al tokko seena; innis dhiiga cubbuu ofii isaatii fi cubbuu namoonni utuu hin beekin hojjetaniif dhiheessu utuu hin qabatin hin seenu.
Kanaaf, dunkaanni inni jalqabaa dhaabatee utuu jiruu, karaan gara iddoo qulqulluutti geessu amma iyyuu akka hin mulʼanne hafuurri qulqulluun ifa godheera.
Dunkaanni kun yeroo ammaatiif fakkeenya dha, kennaawwanii fi aarsaawwanis kan dhihaatan akka qophii kanaatti dha. Taʼus, wantoonni kun qalbiin nama tajaajila qulqulluu dhiheessu sanaa guutummaatti kan isa hin ceephaane akka taʼu gochuu hin dandaʼan.
Wantoonni kun nyaataa fi dhugaatii, akkasumas sirna dhiqannaa garaa garaa wajjin kan wal qabatan qofa dha. Isaan ulaagaawwan dhaqna ilaalchisee kennaman siʼa taʼan, hojii irra kan oolanis hanga yeroon wantoota sirreessuuf murtaaʼe sun gaʼutti dha.
Kiristoos garuu wantoota gaggaarii hojjetamaniif luba ol aanaa taʼee yeroo dhufe, dunkaana isa guddaa fi hunda caalutti, isa harkaan hin hojjetamne, jechuunis kan uumama kanaa kan hin taane keessa seene.
Inni dhiiga reʼootaa fi dhiiga jibootaa utuu hin taʼin, dhiiga ofii isaa qabatee yeroo hundumaaf akka taʼutti al tokkicha iddoo qulqulluutti seenuudhaan fayyina bara baraa nuuf argamsiise.
Dhiigni reʼootaa fi korommii, akkasumas daaraan goromsaa warra xuraaʼan irratti facaafamu foon ni qulqulleessa erga taʼee,
dhiigni Kiristoos isa hafuura bara baraatiin mudaa malee ofii isaa Waaqayyoof kenne sanaa, Waaqa jiraataadhaaf tajaajila qulqulluu akka dhiheessinu qalbii keenya hojiiwwan duʼan irraa caalaatti hin qulqulluussuu ree?
Inni kakuu haaraadhaaf araarsaa taʼeera; kana kan godhes warri waamaman dhaala bara baraa isa abdachiifame akka argataniif, karaa duʼa isaa seera cabsuu kakuu isa duraa sana jalatti raawwataniif furichaan bilisa isaan baasuufi.
Kakuun yoo jiraate, namni kakuu gale sun duʼuun isaa mirkaneeffamuu qaba;
sababiin isaas kakuun tokko fudhatama kan argatu yeroo duʼaatti waan taʼeef, hanga namni kakuu gale sun lubbuudhaan jirutti kakuun sun hojii irra hin oolu.
Kanaan kan kaʼe, kakuun inni duraas dhiiga malee hojii irra hin oolle.
Museen yeroo ajajawwan Seerichaa hunda guutummaa sabichaatti dubbatetti, dhiiga jibootaa fi reʼootaa, bishaan, suufii diimaa dhiiga fakkaatuu fi hisoophii wajjin fuudhee kitaabichaa fi sabicha hunda irratti facaase;
yeroo facaasus, “Kun dhiiga kakuu isa Waaqayyo akka eegdan isin ajaje dha” jedhe.
Dunkaanichaa fi miʼawwan tajaajila qulqulluutiif oolan hunda irrattis dhiigicha facaase.
Eeyyee, akka Seerichaatti wantoonni hundi dhiigaan qulqulleeffamu jechuun ni dandaʼama; dhiigni yoo dhangalaʼe malee dhiifamni cubbuu hin argamu.
Kanaaf, warri wantoota samii keessa jiraniif fakkeenya gaarii taʼan aarsaa horiitiin qulqulleeffamuun isaanii barbaachisaa ture; wantoonni samii garuu aarsaan kana irra baayʼee caalu isaan barbaachisa.
Sababiin isaas Kiristoos iddoo qulqulluu isa harkaan hojjetame, isa dhugaa sanaaf fakkeenya taʼetti hin seenne; kanaa mannaa, amma nuuf jedhee Waaqayyo duratti mulʼachuuf kallattiidhaan gara samiitti seene.
Kun kan taʼe, akka lubni ol aanaan dhiiga isa kan ofii isaa hin taane qabatee waggaa waggaadhaan gara iddoo qulqulluutti seenuutti hin turre.
Utuu akkas taʼuu baatee, addunyaan erga hundeeffamee jalqabee yeroo baayʼee dhiphachuu qaba ture. Haa taʼu malee, aarsaa ofii isaatiin cubbuu balleessuuf, amma dhuma sirna kanaa irratti yeroo hundumaaf akka taʼutti al tokkicha of mulʼiseera.
Namni hundi al tokko duʼuun isaa hin oolu; sana booda garuu murtii argata,
haaluma wal fakkaatuun, Kiristoos cubbuu namoota hedduu baachuuf yeroo hundumaaf akka taʼutti al tokkicha of kenneera; yeroo lammataatiif kan dhufu garuu cubbuu balleessuuf utuu hin taʼin, warra fayyina argachuuf cimsanii isa eeggatanitti mulʼachuufi.
Suutuma suuta amantii irraa matumaa akka hin fagaanneef, wantoota dhageenyeef isa yeroo kaanii irra caalaa xiyyeeffannaa kennuun keenya barbaachisaa kan taʼe kanaafi.
Sababiin isaas dubbiin karaa maleekotaa dubbatame dhugaa taʼuun isaa erga mirkanaaʼee, seera cabsuu fi ajajamuu diduun hundi adaba haqaa wajjin wal simu erga argatee,
nuti fayyina guddaa akkasii yoo tuffanne akkamitti adaba irraa ooluu dandeenya ree? Sababiin isaas kun jalqaba karaa Gooftaa keenyaa dubbatame, warri isa irraa dhagaʼanis nuuf mirkaneessan;
Waaqayyos mallattoo, dinqii, hojii guguddaa garaa garaa fi fedha isaa wajjin haala wal simuun hafuura qulqulluu hiruudhaan dhugaa baʼe.
Sababiin isaas Waaqayyo, addunyaan dhufuuf jiru, inni nuti waaʼee isaa dubbannu maleekotaaf akka bitamu hin goone.
Haa taʼu malee, iddoo tokkotti ragaan tokko akkana jedheera: “Yaadatti akka isa qabattuuf namni maali? Yookiin akka isa kunuunsituuf ilmi namaa maali?
Xinnuma maleekota irraa gad isa goote; ulfinaa fi kabaja isa gonfachiiste, hojiiwwan harka kee irrattis isa muudde.
Wantoonni hundi miilla isaa jalatti akka bitaman goote.” Waaqayyo, wantoonni hundi akka isaaf bitaman gochuudhaan, wanti isaaf hin bitamne tokko illee akka hin jiraanne godheera. Taʼus, amma wantoonni hundi yommuu isaaf bitaman argaa hin jirru.
Haa taʼu malee, Yesuus inni xinnuma maleekota iraa gad taʼee ture, dhiphatee duʼuu isaatiin amma ulfinaa fi kabaja gonfatee argina; kunis kan taʼe, gaarummaa Waaqayyoo isa guddaatiin kan kaʼe tokkoon tokkoon namaatiif duʼa akka dhandhamatuufi.
Wanti hundi kan jiraatu Waaqayyoofi; kan jiraatus karaa isaa ti. Kanaaf, Waaqayyo ilmaan hedduu ulfina gonfachiisuuf jecha, “Bakka Buʼaa Guddaan” fayyina isaaniif argamsiisu sun rakkinaan gaʼumsa akka qabaatu gochuun isaa sirrii ture.
Sababiin isaas inni qulqulleessus taʼe, warri qulqullaaʼan hundi, lamaanuu isa tokko keessaa maddan; kanaaf, Yesuus obboloota jedhee isaan waamuuf hin qaanaʼu;
inni, “Ani maqaa kee obboloota kootti nan beeksisa, gumii gidduuttis faarfannaadhaan sin jajadha” jedha.
Akkasumas, “Ani amanannaa koo isa irra nan kaaʼadha” jedha. Itti dabalees, “Kunoo, anaa fi ijoollee Yihowaan anaaf kenne” jedha.
Kanaaf, “ijoolleen” sun foonii fi dhiiga waan taʼaniif, innis foonii fi dhiiga taʼe; kunis kan taʼe, duʼa isaatiin Diyaabilos isa duʼa fiduuf humna qabu sana akka balleessuufi;
akkasumas, warra jireenya isaanii guutuu garbummaa sodaa duʼaatiin qabamanii turan bilisa baasuufi.
Sababiin isaas inni sanyii Abrahaam gargaaraa jira malee, maleekota gargaaraa akka hin jirre beekamaa dha.
Kanaaf, inni wantoota Waaqayyoo wajjin wal qabatan hundumaa irratti luba ol aanaa gara laafessaa fi amanamaa taʼuudhaan, aarsaa cubbuu namootaatiif dhiifama argamsiisu dhiheessuuf, gama hundumaatiin “obboloota” isaa fakkaachuu qaba ture.
Inni mataan isaa yeroo qorametti waan dhiphateef, warra qorumsa keessa jiran gargaaruu ni dandaʼa.
Seerichi gaaddidduu wantoota gaggaarii dhufuuf jiranii ti malee, wantootuma sana miti; kanaaf, aarsaawwan luboonni utuu wal irraa hin kutin waggaa waggaadhaan dhiheessan sun, namoota Waaqayyotti dhihaatan sana matumaa mudaa kan hin qabne gochuu hin dandaʼan.
Utuu kana taʼuu baatee, namoonni tajaajila qulqulluu dhiheessan sun takkaa qulqullaaʼanii sana booda cubbamoota akka taʼan waan isaanitti hin dhagaʼamneef, aarsaawwan sun dhihaachuun isaanii hin hafu turee ree?
Kanaa mannaa aarsaawwan kun waggaa waggaadhaan cubbuun akka yaadatamu godhu;
sababiin isaas dhiigni korommii fi dhiigni reʼootaa cubbuu balleessuu hin dandaʼu.
Kanaaf, inni gara addunyaa yommuu dhufe akkana jedhe: “‘Ati aarsaa fi kennaa hin barbaadne, kanaa mannaa dhaqna anaaf qopheessite.
Ati kennaa guutummaatti gubamuu fi kennaa cubbuutiif dhiheeffamutti hin gammadne.’
Kanaaf ani, ‘Yaa Waaqayyo, kunoo ani (akkuma maraa kitaabaa keessatti waaʼeen koo barreeffame) fedhii kee raawwachuuf dhufeera’ nan jedhe.”
Jalqaba aarsaawwan akka Seerichaatti dhihaatan ilaalchisee, “Ati aarsaawwan, kennaawwanii fi kennaawwan guutummaatti gubaman, akkasumas kennaa cubbuu hin barbaadne, isaanittis hin gammadne” jedhe.
Achiis, “Kunoo, ani fedhii kee raawwachuuf dhufeera” jedhe. Inni isa lammaffaa hundeessuuf jedhee isa jalqabaa diiga.
Nutis “fedhii” kanaan, karaa kennaa dhaqna Yesuus Kiristoosiin yeroo hundumaaf akka taʼutti al tokkicha qulqulloofneerra.
Kana malees, lubni hundi guyyaa guyyaadhaan tajaajila qulqulluu dhiheessuu fi aarsaawwan matumaa guutummaatti cubbuu balleessuu hin dandeenye sana yeroo baayʼee dhiheessuuf iddoo isaa dhaabata.
Namni kun garuu yeroo hundumaatiif cubbuudhaaf aarsaa tokko dhiheessee mirga Waaqayyoo taaʼe;
yeroo sanaa jalqabee, hanga diinonni isaa ejjeta miilla isaa godhamanitti eeggachaa jira.
Sababiin isaas, inni kennaa aarsaa tokkoon warri qulqulleeffaman sun yeroo hundumaatiif mudaa kan hin qabne akka taʼan godheera.
Kana malees, hafuurri qulqulluun yommuu dhugaa nuuf baʼu akkana jedha:
“‘Guyyoota sana booda, kakuun ani isaanii wajjin galu isa kana’ jedha Yihowaan. ‘Ani seerawwan koo garaa isaanii keessa nan kaaʼa, sammuu isaanii keessattis isaan nan barreessa.’”
Itti dabaluudhaanis, “Ani sana booda cubbuu isaanii fi jalʼina isaan hojjetan hin yaadadhu” jedha.
Cubbuuwwan kun dhiifama erga argatanii booda kennaan sababii cubbuutiif dhihaatu hin barbaachisu.
Kanaaf, yaa obbolootaa, karaa dhiiga Yesuusiin gara iddoo qulqulluu sanaatti galuuf ija jabina erga qabaannee,
karaa haaraa fi jiraataa kan inni golgaa keessaan, jechuunis karaa foon isaa nuu bane,
akkasumas luba guddaa mana Waaqayyoo irratti muudame erga qabaannee,
qalbii hamaa irraa qulqullaaʼuudhaaf garaa keenyatti dhiiga facaafannee, akkasumas qaama keenya bishaan qulqulluudhaan dhiqannee garaa qulqulluu fi amantii guutuudhaan Waaqayyotti haa dhihaannu.
Egaa inni abdii kenne amanamaa waan taʼeef, utuu hin raafamin carraa abdii keenya ifatti lallabuuf arganne jabeessinee haa qabannu.
Akkasumas jaalalaa fi hojii gaariidhaaf wal kakaasuuf, xiyyeeffannaa waliif haa kenninu;
akka namoonni tokko tokko barsiifata godhatan walitti qabamuu keenya hin dhiisnu; kanaa mannaa, guyyoonni sun dhihaachaa dhufuu isaanii yommuu arginu caalaatti wal haa jajjabeessinu.
Sababiin isaas beekumsa dhugaa isa sirrii taʼe erga argannee booda, taʼe jennee cubbuu hojjechuu yoo amaleeffanne, sana booda aarsaa kan biraan cubbuu keenyaaf dhihaatu hin jiru;
kanaa mannaa, murtii sodaachisaan akka dhufu eegamuu fi hinaaffaan akka ibiddaa inni warra morman sana gubu ni jiraata.
Namni Seera Musee cabse kam iyyuu namoonni lama yookiin sadii yoo dhugaa isa irratti baʼan gara laafina tokko malee ajjeefama.
Egaa namni Ilma Waaqayyoo irra ejjete, dhiiga kakuu isa ittiin qulqulleeffame sana akka waan faayidaa hin qabnetti lakkaaʼee fi hafuura Waaqayyoo isa gaarummaa guddaa kennu sana arrabse adaba guddaa akkamiitu isaaf mala jettanii yaaddu ree?
Sababiin isaas nuti Waaqayyo, “Haaloo baʼuun kan koo ti; ani deebisee nan kaffala” jechuu isaa beekna. Akkasumas, “Yihowaan saba isaa irratti murtii ni kenna.”
Harka Waaqayyo jiraataa keessatti kufuun baayʼee sodaachisaa dha.
Haa taʼu malee, yeroo darbe isa erga ifni isiniif ifee booda, rakkina guddaadhaan qabsoo cimaa keessa jabaattanii itti dhaabattan sana yeroo hunda yaadadhaa.
Yeroon arrabsoo fi rakkinaan uummatatti saaxilamtan jira ture; yeroon warra rakkina akkasii keessa jiran cinaa itti dhaabattanis jira ture.
Sababiin isaas isin warra hidhamaniif gadditaniittu; akkasumas isin mataan keessan qabeenya isa caaluu fi isa hin badne akka qabdan waan beektaniif, qabeenyi keessan yommuu saamamu gammachuu keessan hin dhabne.
Kanaaf, ija jabina keessan isa badhaasa guddaa isiniif argamsiisu sana darbattanii hin gatinaa.
Fedhii Waaqayyoo erga raawwattanii booda, wanta inni abdachiise sana argachuuf jabaattanii dhaabachuun isin barbaachisa.
Sababiin isaas “yeroo muraasaaf” malee, “inni dhufaa jiru sun ni dhufa, hin turus.”
“Haa taʼu malee tajaajilaan koo inni qajeelaan amantii isaatiin jiraata,” akkasumas “gara duubaatti yoo deebiʼe ani isatti hin gammadu.”
Egaa nuti namoota amantii isa lubbuu keenya jiraataa godhee eegu qabani dha malee, akka namoota badiisaaf duubatti deebiʼanii miti.
Lubni ol aanaan hundi, cubbuudhaaf kennaa fi aarsaa dhiheessuuf namoota keessaa filatamee bakka isaanii buʼee wantoota Waaqayyoo wajjin wal qabatan irratti muudama.
Innis dadhabina mataa isaa waan qabuuf, warra wallaalota taʼanii fi warra dogoggoran gara laafinaan qabuu dandaʼa;
kanaan kan kaʼes, akkuma namoota sanaaf godhu, cubbuu ofii isaatiifis kennaa dhiheessuu qaba.
Namni tokko akkuma Aroon yoo Waaqayyo isa waame malee, ulfina kana fedha mataa isaatiin fudhachuu hin dandaʼu.
Haaluma wal fakkaatuun Kiristoosis, luba ol aanaa taʼuudhaan ofii isaatiif ulfina hin kennine; kanaa mannaa isa, “Ati ilma koo ti; ani harʼa si dhalfadheera” jedhe Sanatu ulfina isa gonfachiise.
Iddoo kan biraattis, “Ati akka Malkiseedeqitti bara baraaf luba dha” jedha.
Kiristoos yeroo lafa irra jiraachaa turetti, booʼichaa fi imimmaaniin gara isa duʼa irraa isa oolchuu dandaʼu Sanaatti wawwaannaa fi iyyata dhiheesse; Waaqayyoon waan sodaatuufis isaaf dhagaʼame.
Inni ilma Waaqayyoo yoo taʼe iyyuu, rakkoowwan isa irra gaʼan irraa ajajamuu barate.
Guutummaatti gaʼumsa kan qabu erga taʼee boodas, warri isaaf ajajaman hundi fayyina bara baraa akka argatan itti gaafatamummaan ni kennameef;
sababiin isaas, inni akka sirna Malkiseedeqitti luba ol aanaa taʼee Waaqayyoon muudameera.
Nuti waaʼee isaa waan dubbannu baayʼee qabna; isin garuu daftanii hubachuu waan dadhabdaniif ibsuun rakkisaa dha.
Isin yeroo kanatti barsiisota taʼuu kan qabdan taʼus, ammas namni wantoota buʼuuraa waaʼee ergaa Waaqayyoo jalqabaa kaasee isin barsiisu isin barbaachisa; nyaata jabaataa nyaachuu mannaa duubatti deebitanii aannan barbaaduu jalqabdaniittu.
Sababiin isaas namni yeroo hunda aannan dhugu kam iyyuu daaʼima waan taʼeef, dubbii qajeelinaa wajjin wal hin beeku.
Nyaanni jabaataan garuu kan namoota bilchaatoo warra wanta sirrii fi dogoggora taʼe gargar baasuuf dandeettii hubannaa isaanii hojjechiisuudhaan leenjisanii ti.
Kanaaf, gara boqonnaa Waaqayyootti galuuf amma iyyuu abdiin waan jiruuf, isin keessaa namni tokko illee abdii sanaaf gaʼumsa akka hin dhabne of haa eeggannu.
Sababiin isaas misiraachichi akkuma isaaniif labsame nuufis labsameera; haa taʼu malee isaan akka warra dhagaʼan sanaa amantii waan hin qabneef, dubbiin isaan dhagaʼan sun isaan hin fayyadne.
Hojiin isaa erga addunyaan hundeeffamee jalqabee kan xumurame taʼus, akkuma inni “Ani aarii kootiin nan kakadhe, ‘Isaan gara boqonnaa kootti hin galan’” jedhe nuti warri amantii akka qabnu argisiisne gara boqonnaa sanaatti ni galla.
Inni guyyaa torbaffaa ilaalchisee iddoo tokkotti, “Waaqayyos guyyaa torbaffaatti hojii isaa hundumaa irraa ni boqote” jedheera;
ammas iddoo kanatti, “Isaan gara boqonnaa kootti hin galan” jedha.
Kanaaf, namoonni tokko tokko akka itti galaniif waan isaaniif hafee fi warri jalqaba misiraachoon isaaniif lallabame ajajamuu diduu isaaniitiin utuu itti hin galin waan hafaniif,
yeroo dheeraa booda faarfannaa Daawit keessatti “Harʼa” jedhee ammas guyyaa tokko murteesse; kunis akkuma olitti, “Harʼa sagalee isaa yoo dhageessan mata jabeeyyii hin taʼinaa” jedhametti dha.
Sababiin isaas, Iyyaasuun geessee iddoo boqonnaa tokkootti utuu isaan galcheera taʼee, Waaqayyo sana booda waaʼee guyyaa kan biraa hin dubbatu ture.
Kanaaf, saba Waaqayyootiif boqonnaan sanbataa kaaʼamee jira.
Sababiin isaas akkuma Waaqayyo hojii ofii isaa irraa boqote, namni boqonnaa Waaqayyootti gales hojii ofii isaa irraa boqoteera.
Kanaaf, namni kam iyyuu daandii ajajamuu diduu sanatti akka hin kufneef, gara boqonnaa sanaatti galuuf wanta nuu dandaʼame hunda haa goonu.
Dubbiin Waaqayyoo jiraataa fi humna qabeessa dha; goraadee karaa lamaan qarame kam iyyuu caalaa qaramaa dha; lubbuu fi hafuura, buusaa fi dhuka hamma gargar baasutti illee waraanee seena; yaadaa fi kaayyoo garaa namaas hubachuu dandaʼa.
Uumamni agartuu isaa jalaa dhokatu tokko illee hin jiru; kanaa mannaa, wanti hundi ija isa nuti itti gaafatamnu sanaa duratti qullaa fi ifatti kan baafame dha.
Kanaaf, luba ol aanaa guddaa gara samiiwwanitti seene, jechuunis Yesuus Ilma Waaqayyoo waan qabnuuf, amantii isa irratti qabnu labsuu keenya itti haa fufnu.
Sababiin isaas nuti luba ol aanaa isa cubbuu qabaachuu baatus, karaa hundumaan akkuma keenya qorame qabna malee, isa dadhabina keenyatti nuuf gadduu hin dandeenye hin qabnu.
Kanaaf, yeroo gargaarsi nu barbaachisutti gara laafinaa fi gaarummaa guddaa akka argannuuf, sodaa tokko malee gara teessoo gaarummaa Waaqayyoo isa guddaatti haa dhihaannu.
Kanaaf, nuti dhugaa baatota duumessa guddaa akkasii naannoo keenyatti marsan waan qabnuuf, baʼaa hundumaa fi cubbuu isa salphaatti nu takaalu of irraa gatnee, dorgommii fiigichaa nu dura jiru jabinaan haa fiignu;
fiigicha kanas Yesuus isa Bakka Buʼaa Guddaa fi Fiixaan Baasaa amantii keenyaa taʼe xiyyeeffannaadhaan ilaalaa haa fiignu. Inni gammachuu isa dura jiruuf jedhee salphina isa irra gaʼe tuffatee muka dhiphinaa irratti hanga duʼaatti jabaatee dhaabateera; akkasumas mirga teessoo Waaqayyoo taaʼeera.
Egaa isin akka hin dadhabnee fi akka abdii hin kutanneef, Yesuus isa dubbii hamaa cubbamoonni faayidaa ofii isaanii mormuudhaan dubbatan dandaʼe sana akka gaariitti yaadaa.
Isin qabsoo cubbuu sanaa wajjin gochaa jirtaniin, amma iyyuu hanga dhiigni keessan dhangalaʼutti hin mormine.
Kana malees isa akka ijoolleetti akkana jedhee isin gorsu sana guutummaatti irraanfattaniittu: “Yaa ilma koo adaba Yihowaa akka laayyootti hin ilaalin, yeroo inni sirreeffama sii kennus abdii hin kutatin;
sababiin isaas Yihowaan warra jaallatu ni adaba, nama akka ilma isaatti fudhatu hundas ni garafa.”
Kun adaba isiniif kennamu keessaa tokko waan taʼeef jabaattanii dhaabachuun isin barbaachisa. Waaqayyo akka ilmaan isaatti isin ilaala. Ilmi abbaan isaa isa hin adabne eenyu?
Haa taʼu malee hundi keessan adaba kana yoo fudhachuu baattan, isin dhuguma diqaalota malee ilmaan isaa miti.
Kana malees abbootiin keenya nu adabu turan, nutis isaan ni kabajna turre. Jiraachuuf kana gochuun barbaachisaa erga taʼee, Abbaa isa hafuura qulqulluudhaan nu filatee fi jireenya nuu kenneef bitamuun keenya caalaatti barbaachisaa mitii ree?
Sababiin isaas isaan gaarii akka isaanitti fakkaatetti yeroo gabaabaadhaaf nu adaban; inni garuu qulqullummaa isaa irraa akka hirmaannuuf jedhee faayidaa keenyaaf nu adaba.
Dhugaa dha, adabni kam iyyuu yeroo sanaaf kan gaddisiisu malee kan gammachiisu hin fakkaatu; sana booda garuu warra ittiin leenjifamaniif firii qajeelummaa isa nagaa isaaniif argamsiisa.
Kanaaf, harka laafee fi jilba dadhabe hunda jabeessaa;
inni naafate akka fayyuuf malee, iddoo isaatii akka hin buqqaaneef miilla keessaniif daandii qajeelaa qopheeffachuu keessan itti fufaa.
Namoota hunda wajjin nagaadhaan jiraachuuf carraaqqii godhaa; qulqullummaa malee namni kam iyyuu Gooftaa arguu waan hin dandeenyeef qulqullummaa hordofaa.
Hiddi summaaʼaan isin gidduutti biqilee rakkina akka hin uumnee fi namoota hedduu akka hin xureessineef, eenyu illee gaarummaa Waaqayyoo isa guddaa utuu hin argatin akka hin hafne of eeggadhaa;
kana malees, namni halaleenis taʼe, namni akka Esaawu isa nyaata tokkoof jedhee mirga hangafummaa isaa dabarsee kenne sanaa wantoota qulqulluu hin dinqisiifanne isin gidduutti akka hin argamne of eeggadhaa.
Sababiin isaas, inni sana booda eebbicha dhaaluuf yommuu barbaadu ni dhowwatame; akkasumas imimmaaniin yaada geddarsiisuuf carraaqqii cimaa yoo godhe illee akka isaaf hin milkoofne beektu.
Isin gaara isa harkaan qaqqabamuu dandaʼu, isa ibiddaan gubatu, duumessa gurraacha, dukkana cimaa fi qilleensa jabaatti hin dhihaanne;
akkasumas, sagalee malakataa fi sagalee Waaqayyoo isa namoonni sun yommuu dhagaʼan sana caalaa akka isaanitti hin dubbatamne kadhatan sanatti hin dhihaanne.
Sababiin isaas isaan ajaja, “Horiin illee gaaricha yoo tuqe, dhagaadhaan tumamee haa ajjeefamu” jedhu baachuu hin dandeenye.
Kana malees wanti argamu sun baayʼee sodaachisaa waan tureef Museen, “Ani nan sodaadhe, nan romʼes” jedheera.
Isin garuu, Gaara Xiyoonii fi magaalaa Waaqayyo jiraataa, jechuunis Yerusaalem ishii samiitti dhihaattaniittu; akkasumas maleekota kumaatama
warra walgaʼii guddaa keessa jiranii fi gumii hangafootaa warra samii keessatti galmaaʼan, Waaqayyo isa abbaa murtii hundumaa, jireenya warra qajeelotaa hafuuraan dhalatanii fi mudaa hin qabne taʼanitti dhihaattaniittu;
kana malees Yesuus isa araarsaa kakuu haaraa taʼetti akkasumas dhiiga isa facaafame, isa karaa dhiiga Abeel irra caaluun dubbatutti dhihaattaniittu.
Isin isa dubbachaa jiru sana dhaggeeffachuu akka hin didne of eeggadhaa. Sababiin isaas, namoonni isa lafa irratti akeekkachiisa Waaqayyo biraa dhufe dubbatu sana dhaggeeffachuu didan sun erga adaba irraa hin oollee, nuti isa samii irraa dubbatu sana irraa yoo garagalle akkamitti adaba irraa ooluu dandeenya ree?
Yeroo sanatti sagaleen isaa lafa sochoose, amma garuu, “Ammas al tokkicha dabalee lafa qofa utuu hin taʼin, samiis nan sochoosa” jedhee abdii kenneera.
Ammas jechoonni “al tokkicha dabalee” jedhan wantoonni hin sochoone akka jiraataniif jecha, wantoonni Waaqayyo hin uumne, jechuunis wantoonni sochoʼan immoo akka balleeffaman argisiisu.
Kanaaf, Mootummaa sochoʼuu hin dandeenye fudhachuuf akka jirru waan beeknuuf, gaarummaa Waaqayyoo isa guddaa isa karaa fudhatama qabuun sodaa fi ulfina guddaadhaan tajaajila qulqulluu Waaqayyoof dhiheessuu itti dandeenyu fudhachuu keenya itti haa fufnu.
Sababiin isaas, Waaqayyo keenya ibidda gubee balleessu dha.
Kanaaf, amma barumsa isa jalqabaa waaʼee Kiristoos ibsu irra waan darbineef, gara bilchinaatti deemuuf carraaqqii cimaa haa goonu, akkasumas lammata buʼuura kaaʼuu haa dhiisnu; isaanis waaʼee hojiiwwan duʼaa taʼan irraa yaada geddarachuu, waaʼee Waaqayyotti amanuu,
waaʼee barumsa cuuphaa, waaʼee harka nama irra kaʼuu, waaʼee duʼaa kaʼuu fi murtii bara baraa ti.
Waaqayyo yoo heyyame gara bilchinaatti ni deemna.
Sababiin isaas warra yeroo tokko ifni isaaniif ife, warra kennaa tolaa isa samii irraa dhandhamatanii fi hafuura qulqulluu irraa hirmaattota taʼan,
akkasumas warra dubbii Waaqayyoo isa gaarii fi humnoota sirna dhufu sanaa erga dhandhamatanii booda,
amantii irraa garagalan, deebiʼanii yaada akka geddaratan kakaasuun hin dandaʼamu; sababiin isaas, isaan ofii isaaniitiif lammata Ilma Waaqayyoo muka irratti fannisu, akkasumas uummata duratti isa salphisu.
Lafti bokkaa yeroo hunda isa irratti roobu dhugee midhaan warra isa misoomsaniif fayyadu argamsiisu, Waaqayyo biraa eebba argata.
Qoree fi sokorruu yoo baase garuu ni dhiifama, akkasumas abaaramuuf jedha, dhuma irrattis ni gubama.
Haa taʼu malee yaa obboloota jaallatamo, nuti akkasitti kan dubbannu yoo taʼe iyyuu, isin wantoota fayyinaa wajjin wal qabatan irratti haala gaarii irra akka jirtan nuti mirkanaaʼoo dha.
Sababiin isaas Waaqayyo jalʼaa miti; inni hojii keessan, akkasumas qulqulloota tajaajiluu fi tajaajiluu keessan itti fufuudhaan jaalala isin maqaa isaatiif argisiistan hin irraanfatu.
Haa taʼu malee, abdicha isa guutummaatti mirkanaaʼaa taʼe hamma dhumaatti qabaattanii akka itti fuftaniif, tokkoon tokkoon keessan akkasuma dhimmitanii akka hojjettan ni hawwina;
kunis isin fakkeenya warra amantii fi obsaan abdii sana dhaalan akka hordoftan malee dhibaaʼoo akka taataniif miti.
Sababiin isaas Waaqayyo yeroo abdii isaa Abrahaamiif kenne, kan isa caalu kamitti iyyuu kakachuu waan hin dandeenyeef ofii isaatti kakate;
“Ani dhuguma sin eebbisa, ani dhuguma sin baayʼisa” jedhe.
Abrahaamis erga obsa argisiisee booda, abdii kana argate.
Sababiin isaas namoonni nama isaan caalu tokkoon kakatu; kakaan isaaniis seera duratti wabii waan taʼeef, wal dhabiinsi kam iyyuu kakaadhaan furmaata argata.
Haaluma wal fakkaatuun, Waaqayyo kaayyoon isaa akka hin jijjiiramne namoota abdicha dhaalanitti caalaatti ifatti argisiisuuf yeroo murteessetti abdii sana kakaadhaan mirkaneesse;
kana kan godhes, karaa wantoota hin jijjiiramnee fi Waaqayyo sobuu itti hin dandeenye lamaan, nuti warri eegumsa argachuuf Waaqayyotti baqanne, abdii keenya isa nu dura jiru jabeessinee qabachuuf jajjabina guddaa akka argannuufi.
Abdii jabaa fi amansiisaa akka qofoo dooniitti lubbuu qabee dhaabu kana qabna; abdiin kunis golgaa sana keessa darbee ol seena;
Yesuus inni akka Malkiseedeqitti bara baraan luba ol aanaa taʼes nuuf jedhee nu dursuudhaan iddoo kanatti seeneera.
Yaadni ijoo wanta dubbachaa jirruu isa kana: Nuti luba ol aanaa isa samii keessatti mirga teessoo isa Surra Qabeessa sanaa taaʼe akkasii qabna;
inni tajaajilaa iddoo qulqulluu fi dunkaana dhugaa isa namni utuu hin taʼin Yihowaan dhaabe sanaa ti.
Sababiin isaas lubni ol aanaan hundi kennaa fi aarsaa dhiheessuuf muudama; kanaaf, inni kunis wanta dhiheessu qabaachuun isaa barbaachisaa ture.
Akka Seerichaatti namoonni kennaa dhiheessan sana dura iyyuu waan jiraniif, inni utuu lafa irra jira taʼee luba hin taʼu ture.
Namoonni kun isa wantoota samii taʼaniif fakkeenya addaa fi gaaddidduu taʼe sana keessatti tajaajila qulqulluu dhiheessu turan; Waaqayyo yommuu Museen dunkaanicha hojjechuuf jedhetti ajaja, “Wanta hunda akkuma fakkeenya isa tulluu irratti sitti argisiifame sanaatti akka hojjettu of eeggadhu” jedhu isaaf kenneera.
Amma garuu Yesuus tajaajila isa hunda irra guddaa caalu fudhateera; akkasumas kakuu isa caaluuf araarsaa taʼeeraa; kakuun kunis abdiiwwan warra caalan irratti seeraan kan hundeeffamani dha.
Kakuun inni jalqabaa sun utuu hirʼina hin qabu taʼee, inni lammaffaan hin barbaachisu ture.
Sababiin isaas inni akkas jechuun isaa sabicha irratti hirʼina akka argate argisiisa: “‘Kunoo, guyyoonni ani mana Israaʼelii fi mana Yihudaa wajjin kakuu haaraa itti galu ni dhufu’ jedha Yihowaan.
‘Kakuun kun kakuu isa akka ani yeroon harka isaanii qabee biyya Gibxii keessaa isaan baasetti abbootii isaanii wajjin gale sanaa miti; sababiin isaas isaan kakuu kootti jabaatanii hin dhaabanne, kanaaf anis isaaniif yaaduu nan dhiise’ jedha Yihowaan.
“‘Guyyoota sana booda kakuun ani mana Israaʼelii wajjin galu isa kana’ jedha Yihowaan. ‘Ani seerawwan koo sammuu isaanii keessa nan kaaʼa, garaa isaanii keessattis isaan nan barreessa. Ani Waaqa isaanii nan taʼa, isaanis saba koo ni taʼu.
“‘Sana booda isaan keessaa eenyu illee lammii isaas taʼe obboleessa isaa, “Yihowaa beeki!” jedhee hin barsiisu. Sababiin isaas isaan isa xinnaadhaa jalqabee hamma isa guddaatti hundi isaanii na beeku.
Ani jalʼina isaan hojjetan isaaniif nan dhiisa, sana boodas cubbuu isaanii hin yaadadhu.’”
Inni “kakuu haaraa” yommuu jedhu inni duraa sun yeroon kan itti darbe akka taʼu godheera. Amma wanti yeroon itti darbee fi dulloomaa jiru sun baduu jala gaʼeera.
Yaaqoob isa garbicha Waaqayyoo fi garbicha Gooftaa Yesuus Kiristoos taʼe irraa, gosoota 12n warra bakka adda addaatti bittinnaaʼanii jiraniif: Nagaan isiniif haa taʼu!
Yaa obboloota ko, yommuu qorumsi adda addaa isin irra gaʼu akka gammachuu guddaatti lakkaaʼaa;
kana yommuu gootan amantiin keessan inni qoramee ilaalame kun jabaatanii dhaabachuu akka isiniif argamsiisu ni beektu.
Haa taʼu malee, wanti tokko illee utuu isinitti hin hirʼatin, karaa hundumaan guutuu fi mudaa kan hin qabne akka taataniif, jabaatanii dhaabachuun hojii isaa fiixaan akka baasu godhaa.
Kanaaf, isin keessaa namni kam iyyuu ogummaan yoo isatti hirʼate, inni Waaqayyoon kadhachuu isaa itti haa fufu; sababiin isaas Waaqayyo utuu hin ceephaʼin nama hundumaaf arjummaadhaan ni kenna, isaafis ni kennama.
Haa taʼu malee, matumaa utuu hin shakkin amantiidhaan kadhachuu isaa itti haa fufu; sababiin isaas namni shakku akka dambalii galaanaa qilleensaan oofamuu fi asii fi achi darbatamuu ti.
Namni kun Yihowaa biraa waan tokko illee nan argadha jedhee eeguu hin qabu;
namni akkasii yaada lama kan qabu dha, wanta hojjetu hundumaa irrattis ejjennoo hin qabu.
Haa taʼu malee obboleessi hiyyeessi ol qabamuu isaatti haa gammadu;
akkasumas, inni sooressi akka daraaraa bakkee waan darbuuf gad qabamuu isaatti haa gammadu.
Sababiin isaas akkuma yommuu aduun baʼee hoʼa isaatiin waxalee biqiltuu coolligsu, abaaboon isaa harcaʼuu fi bareedinni isaa alaan mulʼatu badu, namni sooressis jireenya isaatiif utuu asii fi achi kaatuu bada.
Namni qorumsa keessatti jabaatee dhaabachuu isaa itti fufu gammadaa dha; sababiin isaas inni yeroo qorumsicha darbu gonfoo jireenyaa isa Yihowaan warra isa jaallachuu isaanii itti fufan abdachiise fudhata.
Namni tokko yommuu qoramu, “Waaqayyotu na qoraa jira” hin jedhin. Sababiin isaas Waaqayyo wantoota hamaadhaan qoramuu hin dandaʼu; inni ofuma isaatiis nama tokko illee hin qoru.
Haa taʼu malee, namni hundi yommuu fedha ofii isaatiin harkifamuu fi gowwoomfamu qorama.
Achiis fedhiin erga ulfooftee booda cubbuu dhalti; cubbuun immoo erga raawwatamee booda duʼa geessisa.
Yaa obboloota jaallatamo, hin gowwoomfaminaa.
Kennaan gaariinii fi kennaan guutuun hundi ol gubbaadhaa, jechuunis Abbaa ifa samii isa akka gaaddidduu iddoo isaa jijjiiruutti hin gegeddaramne biraa gad buʼa.
Kun fedhii isaa waan taʼeef, nuti uumamawwan isaa keessaa warra jalqabaa akka taanuuf, inni dubbii dhugaatiin nu dhalche.
Yaa obboloota ko jaallatamo, kana beekaa: Namni hundi dhaggeeffachuuf ariifataa, dubbachuuf suuta jedhaa, dheekkamuufis suuta jedhaa haa taʼu;
sababiin isaas dheekkamsi namaa qajeelinni Waaqayyoo akka raawwatamu hin godhu.
Kanaaf, xuraaʼummaa hundumaa fi hammina hundumaa of irraa fageessaatii, dubbicha isa isin keessa dhaabamee fi isin fayyisuu dandaʼu sana garraamummaadhaan fudhadhaa.
Taʼus dubbicha hojii irra kan oolchitan taʼaa malee, sababii sobaa dhiheessitanii dhagaʼuu qofaadhaan kan of gowwoomsitan hin taʼinaa.
Sababiin isaas namni tokko dubbicha dhagaʼee hojii irra kan hin oolchine yoo taʼe, namni kun nama fuula isaa daawwitii keessatti ilaalaa jiruu wajjin wal fakkaata.
Inni erga of ilaalee booda ni deema, yeruma sanas maal akka fakkaatu ni irraanfata.
Haa taʼu malee, namni seera bilisummaa argamsiisu isa mudaa hin qabne sana xiyyeeffannaadhaan ilaaluu fi hordofuu isaa itti fufu, isa dhagaʼee irraanfatu utuu hin taʼin, isa seericha hojii irra oolchu waan taʼeef gammachuu argata.
Namni tokko Waaqayyoon akka waaqeffatu kan yaadu taʼus, arraba isaa kan hin toʼanne yoo taʼe inni garaa isaa gowwoomsa, waaqeffannaan isaas faayidaa hin qabu.
Akka ilaalcha Waaqa keenyaa fi Abbaa keenyaatti waaqeffannaan qulqulluu taʼee fi xurii hin qabne isa kana: Ijoollee warra hin qabnee fi dubartoota abbootiin manaa irraa duʼan rakkina isaanii irratti gargaaruu, akkasumas xurii addunyaa irraa of eeguu dha.
Yaa obboloota ko, nuti murtii cimaa akka fudhannu waan beektaniif isin keessaa baayʼeen barsiisota hin taʼin.
Sababiin isaas hundi keenya yeroo baayʼee ni gufanna. Namni dubbiidhaan hin gufanne yoo jiraate garuu, inni nama mudaa hin qabnee fi guutummaa qaama isaa toʼachuu dandaʼu dha.
Fardeen akka nuuf ajajamaniif luugama afaan isaaniitti yoo keenye, guutummaa qaama isaaniis toʼachuu dandeenya.
Mee dooniiwwanis ilaalaa: Baayʼee guddaa kan taʼanii fi qilleensa jabaadhaan kan oofaman yoo taʼan iyyuu, batoo baayʼee xinnoo taateen gara namni isaan oofu sun barbaadetti geeffamu.
Haaluma wal fakkaatuun, arrabni kutaa qaamaa ishii xinnoo yoo taate iyyuu akka malee of tuulti. Bosona guddaa tokko gubuuf ibiddi xinnoon illee akka geessu hubadhaa.
Arrabnis ibidda dha. Arrabni kutaa qaamaa keenya keessatti addunyaa jalʼinaa bakka buuti; sababiin isaas ishiin guutummaa qaamaa xureessiti, akkasumas guutummaa daandii jireenyaa gubdi, ofii ishiis Gahaannam keessatti gubatti.
Bineesoonni daggalaa, simbirroonni, warri lafa irra loʼanii fi uumamawwan galaana keessa jiraatan hundinuu namaan leenjifamuu dandaʼu; leenjifamaniirus.
Haa taʼu malee, namni arraba leenjisuu dandaʼu tokko illee hin jiru. Arrabni toʼachuuf kan nama rakkistu, kan nama miituu fi summii nama ajjeesuun kan guutamte dha.
Arraba keenyaan Yihowaa isa Abbaa taʼe ni galateeffanna; arrabuma kanaanis namoota akka “fakkaatti Waaqayyootti” uumaman ni abaarra.
Afaanuma tokko keessaa eebbii fi abaarsi ni baʼu. Yaa obboloota ko, wantoonni kun taʼuu hin qaban.
Burqaan tokko boolluma tokko keessaa bishaan miʼaawuu fi bishaan hadhaaʼu burqisiisuu dandaʼaa?
Yaa obboloota ko, mukti harbuu firii ejersaa godhachuu yookiin mukti wayinii firii harbuu godhachuu ni dandaʼaa? Akkasumas bishaan soogiddaa bishaan miʼaawaa argamsiisuu hin dandaʼu.
Isin keessaa ogeessii fi hubataan eenyu? Inni hojii isaa kan raawwatu garraamummaa isa ogummaa irraa maddeen taʼuu isaa amala isaa isa gaariidhaan haa argisiisu.
Haa taʼu malee, garaa keessan keessa hinaaffaa fi morkiin yoo jiraate of hin tuulinaa, dhugaa irrattis soba hin dubbatinaa.
Kun ogummaa isa ol gubbaadhaa dhufu miti; kanaa mannaa kan lafaa, kan bineensotaa fi kan jinniiwwanii ti.
Sababiin isaas, bakka hinaaffaa fi morkiin jiru hunda, jeequmsii fi wanti gadheen hundi ni jiraata.
Ogummaan inni ol gubbaadhaa dhufu garuu, hundumaa dura qulqulluu dha, achiis naga qabeessa, tole kan jedhu, ajajamuuf kan qophaaʼe, gara laafinaa fi firii gaariidhaan kan guutame, kan hin loognee fi kan hin fakkeessine dha.
Kana malees, warra nagaa uumaniif, firiin qajeelinaa haala naga qabeessa taʼe keessatti facaafama.
Yaa obboloota ko, isin amantii Gooftaa keenya Yesuus Kiristoos isa ulfina qabeessa taʼetti qabamtanii utuu jirtanii, karaa tokkoon immoo ni loogduu?
Sababiin isaas, namni quba isaatti qubeellaa warqii kaaʼatee fi uffata bareedaa uffate gara walgaʼii keessanii yoo seenee fi hiyyeessi uffata xuraaʼaa uffate tokkos yoo seene,
isa uffata bareedaa uffate sanaaf loogdanii, “Ati as iddoo bareedaa kana taaʼi,” isa hiyyeessa sanaan immoo, “Ati achi dhaabadhu” yookiin “Achi ejjeta miilla koo jala taaʼi” jettuu?
Kana kan gootan yoo taʼe, nama tokko isa kan biraa irra caalchisuu keessan, akkasumas abbootii murtii murtoo jalʼaa kennitan taʼuu keessan mitii?
Yaa obboloota ko jaallatamo, dhaggeeffadhaa. Waaqayyo amantiidhaan sooreyyii akka taʼanii fi Mootummaa isa inni warra isa jaallataniif abdachiise akka dhaalaniif namoota akka ilaalcha addunyaatti hiyyeeyyii taʼan hin filannee?
Isin garuu hiyyeeyyii salphistan. Warri isin cunqursanii fi harkisanii mana murtii isin dhaaban hoo sooreyyii mitii?
Maqaa gaarii isa isin ittiin waamamtan kan arrabsan isaan mitii?
Ammas akka yaadni Kitaaba Qulqulluu jedhutti, seera Mootichaa isa, “Nama akka ofii keetti jaalladhu” jedhu hojii irra kan oolchitan yoo taʼe gaarii gochaa jirtu.
Looguu keessan yoo itti fuftan garuu, cubbuu hojjechuu keessan waan taʼeef, seerichi akka seera cabsitan godhee isinitti murteessa.
Sababiin isaas namni tokko Seericha hunda eegee, ajaja tokkittii illee utuu hin eegin yoo hafe, inni Seericha hunda akka cabsetti ilaalama.
Inni “Hin ejjin” jedhe sun, “Hin ajjeesin” jedheera. Kanaaf, ejja kan hin raawwanne taatus, yoo ajjeeste seera cabsiteetta.
Akka namoonni seera warra bilisoomaniitiin isaanitti murteeffamuuf jiru dubbataniitti dubbachuu fi akka isaaniitti hojjechuu keessan itti fufaa.
Sababiin isaas namni gara laafina hin argisiisne gara laafina malee isatti murteeffama. Gara laafinni murtii irratti injifannoo argata.
Yaa obboloota ko, namni tokko amantii qaba kan jedhu taʼus, hojii gaarii hin hojjetu yoo taʼe maal isa fayyada? Amantiin sun isa fayyisuu ni dandaʼaa?
Obboleessi yookiin obboleettiin tokko uffataa fi nyaata gaʼaa guyyaa sanaaf isaan barbaachisu hin qaban yoo taʼe,
garuu isin keessaa tokko, “Nagaadhaan deemaa; isinitti haa hoʼu, quufaas” yoo isaaniin jedhee fi wanta qaama isaaniitiif barbaachisu yoo isaaniif kennuu baate maal isaan fayyada?
Haaluma wal fakkaatuun, amantiin hojiidhaan hin deggeramne mataa isaatti duʼaa dha.
Haa taʼu malee namni tokko, “Ati amantii qabda, ani immoo hojii qaba. Amantii kee hojii irraa addaan baasii natti argisiisi, ani immoo amantii koo hojiidhaan sitti nan argisiisa” jedha.
Ati Waaqni tokko akka jiru ni amanta mitii? Baayʼee gaarii gooteetta. Haa taʼu malee, jinniiwwanis kana ni amanu, ni romʼus.
Ati garuu yaa nama hubannaa hin qabne nana, amantiin hojii malee gatii akka hin qabne beekuu ni barbaaddaa?
Abbaan keenya Abrahaam ilma isaa Yisihaaqiin iddoo aarsaa irratti erga dhiheessee booda qajeelaa jedhamee kan waamame hojiidhaan hin turree?
Amantiin isaa hojii isaa wajjin hojjechaa akka turee fi amantiin isaa hojii isaatiin guutuu akka taʼe ni argita;
yaadni Kitaaba Qulqulluu inni, “Abrahaam Yihowaatti amane, kunis qajeelummaatti isaaf lakkaaʼame” jedhus ni raawwatame; innis michuu Yihowaa jedhamee waamame.
Namni tokko amantii qofaadhaan utuu hin taʼin, hojiidhaan qajeelaa jedhamee akka waamamu ni argitu.
Haaluma wal fakkaatuun, Rahaab ishiin gaalamootittiin warra ergaman sana keessummummaa simattee karaa gara biraa erga isaan ergitee booda qajeeltuu jedhamtee kan waamamte hojiidhaan hin turree?
Dhuguma iyyuu akkuma qaamni hafuura hin qabne duʼaa taʼe, amantiin hojii hin qabnes akkuma kana duʼaa dha.
Egaa isin sooreyyiin rakkinni isinitti dhufaa waan jiruuf, booʼaa, akkasumas wayyoo wayyoo jedhaa.
Qabeenyi keessan tortoreera, uffanni keessanis biliidhaan nyaatameera.
Warqiin keessan ligidaaʼeera, ligidni isaas ragaa isinitti taʼa, foon keessanis ni nyaata. Wanti isin kuufattan guyyoota dhumaatti akka ibiddaa taʼa.
Kunoo miindaan isin hojjettoota maasii keessan isiniif haaman dhowwattan iyyaa jira; iyyi haamtonni gargaarsaaf dhageessisanis gurra Yihowaa Gooftaa raayyaa bira gaʼeera.
Isin lafa irratti jireenya qananii jiraattaniittu, fedhii mataa keessanii guuttachuufis ni carraaqxu turtan. Guyyaa qalmaatiif of gabbistaniittu.
Isin isa qajeelaa sana yakkamaa gootanii ajjeestaniittu. Inni kan isin morme kanaafi mitii?
Kanaaf, yaa obbolootaa hanga argama Gooftaatti obsaa. Kunoo qonnaan bulaan tokko hanga bokkaan inni jalqabaa fi bokkaan inni boodaa dhufutti obsee firii lafaa isa gatii guddaa qabu ni eeggata.
Isinis akkasuma obsaa; argamni Gooftaa waan dhihaateefis garaa keessan cimsaa.
Yaa obbolootaa, akka isinitti hin murteeffamneef walitti hin gunguminaa. Kunoo, Abbaan Murtii sun balbala dura dhaabateera.
Yaa obbolootaa, raajota obsa argisiisuudhaan maqaa Yihowaatiin dubbatan fakkeenya godhadhaatii rakkina dandaʼaa.
Kunoo, warra jabaatanii dhaabatan gammadoo akka taʼanitti ilaalla. Iyyoob jabaatee akka dhaabate dhageessaniittu; kanaan kan kaʼes wanta Yihowaan isaaf godhe argitaniittu; Yihowaan jaalala guddaa kan qabuu fi gara laafessa dha.
Keessumaa immoo yaa obbolootaa, samiidhaan yookiin lafaan yookiin kakaa kan biraa kamiin iyyuu kakachuu dhiisaa. Kanaa mannaa, akka isinitti hin murteeffamneef “Eeyyeen” keessan eeyyee haa taʼu; “Lakkiin” keessanis lakkii haa taʼu.
Isin gidduudhaa namni rakkinni irra gaʼaa jiru jiraa? Inni kadhachuu isaa itti haa fufu. Namni gammade jiraa? Inni faarfannaa galataa haa faarfatu.
Isin gidduudhaa namni dhukkubsate jiraa? Inni jaarsolii gumii ofitti haa waammatu; isaaniis maqaa Yihowaatiin zayitii dibanii isaaf haa kadhatan.
Kadhannaan amantiidhaan dhihaate isa dhukkubsate sana ni fayyisa, Yihowaanis isa ni kaasa. Cubbuu hojjeteera yoo taʼes isaaf ni dhiifama.
Kanaaf, fayyuu akka dandeessaniif cubbuu keessan ifatti walitti himadhaa, waliifis kadhadhaa. Wawwaannaan nama qajeelaa humna qaba, namoota gargaaruus ni dandaʼa.
Eliyaas namuma miira akka keenyaa qabu ture; taʼus bokkaan akka hin roobne cimsee yommuu kadhate, laficha irratti waggaa sadii fi jiʼa jaʼaaf bokkaan hin roobne.
Achiis lammata yommuu kadhatu samiin bokkaa kenne, laftis firii godhatte.
Yaa obboloota ko, isin gidduudhaa namni tokko daandii dhugaa irraa yoo maqee fi namni kan biraan immoo yoo isa deebise,
namni nama cubbamaa tokko daandii dogoggoraa isaa irraa isa deebisu kam iyyuu duʼa irraa akka isa oolchuu fi cubbuu hedduu akka haguugu beekaa.
Waraannii fi lolli isin gidduu jiru maal irraa kan madde dha? Fedhiiwwan foon keessanii warra isin keessatti wal morman irraa kan madde mitii ree?
Isin ni hawwitu garuu hin argattan. Ni ajjeeftu, akkasumas ni gomjaatu, garuu argachuu hin dandeessan. Wal loltu, wal irrattis waraana bantu. Waan hin gaafanneefis hin argattan.
Fedhii foon keessanii ittiin guuttachuuf jecha kaayyoo dogoggoraatiif waan gaafattaniif yoo gaafattan iyyuu hin argattan.
Ejjitoota nana, addunyaatti michoomuun diina Waaqayyoo akka nama godhu hin beektanii? Kanaaf, namni michuu addunyaa taʼuu barbaadu hundi diina Waaqayyoo of godha.
Yookiin yaadni Kitaaba Qulqulluu, “Hafuurri nu keessa jiraatu yeroo hunda hinaaffaadhaan hawwa” kan jedhu sababii tokko malee isinitti fakkaataa?
Haa taʼu malee gaarummaa guddaan Waaqayyo kennu, hafuura hinaaffaa sana caalaa guddaa dha. Kanaaf, Kitaabni Qulqulluun, “Waaqayyo warra of tuulan ni morma, warra gad of qabaniif garuu gaarummaa isaa isa guddaa ni kenna” jedha.
Kanaaf, Waaqayyoof bitamaa; Diyaabilosiin garuu mormaa, innis isin irraa ni baqata.
Gara Waaqayyootti dhihaadhaa, innis isinitti ni dhihaata. Isin cubbamoonni harka keessan qulqulleessaa; isin warri yaada dhaabbataa taʼe hin qabne garaa keessan qulqulleessaa.
Dhiphadhaa, gaddaa, booʼaas. Kolfi keessan gaddatti, gammachuun keessanis abdii kutachuutti haa jijjiiramu.
Yihowaa duratti gad of qabaa, innis ol ol isin godha.
Yaa obbolootaa, hamaa walitti dubbachuu keessan dhiisaa. Namni obboleessa tokkotti hamaa dubbatu yookiin obboleessa isaatti murteessu hundi seera irratti hamaa dubbata, akkasumas seera irratti murteessa. Kanaaf, seera irratti yoo murteessite, ati seera hojii irra oolchaa jirta utuu hin taʼin, abbaa murtii taʼuu kee ti.
Seera kan tumuu fi Abbaan Murtii tokko qofa dha; innis isa fayyisuu fi balleessuu dandaʼu sana dha. Haa taʼu malee, nama isa kan biraatti kan murteessitu ati eenyu?
Egaa isin warri, “Harʼa yookiin bor gara magaalaa kanaa ni dhaqna, achis waggaa tokko ni turra, ni daldalla, buʼaas ni arganna” jettan dhagaʼaa;
jireenyi keessan bor maal akka taʼu illee hin beektan. Sababiin isaas isin hurrii yeroo muraasaaf mulʼatee sana booda badu dha.
Kanaa mannaa, “Fedhii Yihowaa yoo taʼe, ni jiraanna, kana yookiin sana ni goona” jechuu qabdu.
Isin garuu amma akka malee of tuuluu keessanitti ni boontu. Of tuuluun akkasii hundi immoo hamaa dha.
Kanaaf, namni tokko wanta sirrii taʼe akkamitti akka hojjetu beekee, utuu hin hojjetin yoo hafe cubbuu isatti taʼa.
Pheexiros isa ergamaa Yesuus Kiristoos taʼe irraa, warra filatamanii fi Phonxos, Galaatiyaa, Qaphadooqiyaa, Eeshiyaa fi Bitiiniyaa keessa tamsaʼanii yeroo gabaabaadhaaf jiraatan,
warra Waaqayyo Abbaan dursee beekuudhaan filate, warra Yesuus Kiristoosiif akka ajajamanii fi dhiiga isaatiin akka facaafamaniif hafuuraan qulqulleeffamaniif: Gaarummaa guddaanii fi nagaan isiniif haa baayʼatu.
Waaqaa fi Abbaa Gooftaa keenya Yesuus Kiristoosiif galanni haa gaʼu; sababiin isaas inni gara laafina isaa isa guddaadhaan, karaa duʼaa kaʼuu Yesuus Kiristoos abdii isa jiraataatiif akka haaraatti nu dhalachiiseera;
kana kan godhes dhaala hin mancaane, hin xuroofnee fi hin badne akka argannuufi. Dhaalli kunis samii keessatti isiniif kaaʼameera;
isin amantii waan qabdaniif Waaqayyo humna isaatiin isin eegeera. Waaqayyo fayyina yeroo dhumaatti mulʼatu sanaaf isin eegaa jira.
Yeroo muraasaaf qorumsa garaa garaatiin dhiphachuuf yoo dirqamtan iyyuu sababii kanaatiin amma gammachuu guddaa argachaa jirtu;
qorumsawwan kun kan isin irra gaʼan, amantiin keessan inni qoramee mirkanaaʼe, inni warqii isa ibiddaan yoo qorame illee baduu dandaʼu caalaa gatii guddaa qabu sun yeroo Yesuus Kiristoos mulʼatutti galata, ulfinaa fi kabaja akka isiniif argamsiisuufi.
Isin matumaa isa argitanii kan hin beekne taʼus isa ni jaallattu. Amma isa kan hin argine yoo taʼe illee isatti ni amantu; gammachuu guddaa jechaan ibsamuu hin dandeenyeenis guddaa gammadaa jirtu;
sababiin isaas fayyina keessan isa kaayyoo amantii keessanii taʼe ni argattu.
Raajonni gaarummaa guddaa isiniif kennamu sana ilaalchisee raajii dubbatan sun, waaʼee fayyina kanaa cimsanii barbaadaa fi of eeggannoodhaan qorachaa turan.
Hafuurri isaan keessa ture dhiphina hedduu Kiristoos irra gaʼuu fi ulfina sana booda dhufu dursee yommuu dhugaa baʼu, waaʼee yeroo isa kamii yookiin waaʼee waqtii akkamii akka argisiisu beekuuf qorannaa gochuu isaanii itti fufanii turan.
Isaan ofii isaanii tajaajilaa akka hin turre isaanitti mulʼifamee ture. Kanaa mannaa, hafuura qulqulluu samiidhaa ergameen karaa namoota misiraachoo isiniif labsan sanaatiin wantoota isinitti himamanii wajjin haala wal qabateen isin tajaajilaa turan. Maleekonni iyyuu wantoota kana xiyyeeffannaadhaan ilaaluuf hawwii guddaa qabu.
Kanaaf, sammuu keessan hojiidhaaf qopheessaa; dandeettii hubannaa keessan guutummaatti eeggadhaa; abdii keessan gaarummaa guddaa isa yeroo Yesuus Kiristoos mulʼatu isiniif kennamu sana irra kaaʼadhaa.
Akka ijoollee ajajamaniitti, hawwii isa yeroo wallaalummaadhaan turtan sanaan tolfamuu keessan dhiisaa;
kanaa mannaa akkuma Isa Qulqulluu isin waame sanaa, isinis amala keessan hundumaan qulqulloota taʼaa;
sababiin isaas, “Ani qulqulluu waanan taʼeef, isinis qulqulloota taʼuu qabdu” jedhamee barreeffameera.
Isin Abbaa isa utuu hin loogin tokkoon tokkoon namaatiif akka hojii isaatti murtii kennu kan waammatan yoo taʼe, yommuu yeroo gabaabaadhaaf addunyaa kana keessa jiraattan kanatti sodaadhaan jiraadhaa.
Sababiin isaas, akkaataa jireenyaa abbootiin keessan isinitti dabarsan isa gatii hin qabne sana irraa bilisa kan baatan, wantoota mancaʼan, jechuunis meetii yookiin warqiidhaan akka hin taane beektu.
Kanaa mannaa bilisa kan baatan dhiiga Kiristoos isa gatii guddaa qabu, isa akka dhiiga hoolaa xurii fi mudaa hin qabneetiin ture.
Inni utuu addunyaan hin hundeeffamin dura kan beekame taʼu illee, isiniif jedhee baroota dhumaatti akka mulʼifamu godhame.
Isin Waaqayyo irratti amantii fi abdii qabaachuu akka dandeessaniif karaa isaa, Waaqayyo isa duʼaa isa kaasee fi ulfina isaaf kennetti kan amantan taataniittu.
Ammas isin jaalala obbolummaa isa fakkeessaa hin qabneen dhugaadhaaf ajajamuu keessaniin waan of qulqulleessitaniif, cimsaa garaadhaa wal jaalladhaa.
Sababiin isaas isin karaa dubbii Waaqayyoo isa jiraataa taʼee fi yeroo hunda jiraatuun, haaraa kan dhalattan, sanyii baduun utuu hin taʼin sanyii hin badneen ture.
Sababiin isaas, “foon hundi akka margaa ti, ulfinni isaa hundis akka daraaraa bakkee ti; margichi ni coolliga, daraarichis ni harcaʼa;
dubbiin Yihowaa garuu bara baraaf jabaatee ni dhaabata.” “Dubbiin” kunis misiraachoo isa isiniif labsamee ture sana dha.
Haaluma wal fakkaatuun isin haadhotiin manaas, dubbichaaf kan hin ajajamne yoo jiraatan, dubbii malee amala keessan isa gaariidhaan akka moʼamaniif abbootii manaa keessaniif bitamaa;
kan moʼamanis amala keessan isa qulqulluu fi ulfina guddaa isin argisiistan yommuu ilaalanitti dha.
Miidhaginni keessan alaan kan mulʼatu, jechuunis shurrubbaa dhaʼachuu fi faaya warqii naqachuu yookiin uffata baʼeessa uffachuudhaan akka taʼu hin godhinaa;
kanaa mannaa miidhaginni keessan keessa namummaa keessan isa dhokataa hin mancaaneen, jechuunis tasgabbii fi hafuura garraamummaa isa Waaqayyo duratti gatii guddaa qabuun haa taʼu.
Sababiin isaas, dubartoonni qulqulloonni bara durii Waaqayyo irratti abdii qaban abbootii manaa isaaniitiif bitamuudhaan haala kanaan of miidhagsu turan;
kunis akkuma Saaraan “gooftaa koo” jettee isa waamuudhaan Abrahaamiif ajajamtetti ture. Isinis wanta gaarii gochuu keessan yoo itti fuftanii fi kan hin sodaanne yoo taatan ijoollee ishii taatu.
Haaluma wal fakkaatuun isin abbootiin manaas, beekumsaan isaanii wajjin jiraachuu keessan itti fufaa. Isaanis isinii wajjin kennaa jireenyaa waan dhaalaniif, akkasumas kadhannaan keessan akka hin dhowwamneef, dubartoota warra isin caalaa akka qodaa salphaatti cabuu taʼan kabajaa.
Dhuma irrattis, hundi keessan yaadaan tokkummaa qabaadhaa, miira walii hubadhaa, jaalala obbolummaa qabaadhaa, gara laafina qabaadhaa, akkasumas kan gad of qabdan taʼaa.
Hamaa hamaadhaan yookiin arrabsoo arrabsoodhaan hin deebisinaa. Kanaa mannaa deebisaa eebbisaa; sababiin isaas isin kan waamamtan karaa kana irra deddeebiʼuudhaan eebba akka dhaaltaniifi.
Kanaaf, “namni jireenya jaallatuu fi guyyoota gaarii arguu barbaadu kam iyyuu arraba isaa wanta hamaa irraa, hidhii isaas gowwoomsaa dubbachuu irraa eeguu qaba.
Inni wanta hamaa irraa garagalee wanta gaarii haa raawwatu; nagaa haa barbaadu duukaas haa buʼu.
Sababiin isaas iji Yihowaa warra qajeelota irra jira; gurri isaas wawwaannaa isaanii ni dhaggeeffata; fuulli Yihowaa garuu warra wanta hamaa hojjetan irraa ni garagala.”
Dhuguma iyyuu wanta gaariidhaaf yoo hinaaftan eenyutu isin miidha?
Haa taʼu malee, qajeelummaadhaaf jettanii rakkinni yoo isin irra gaʼe illee isin gammadoo dha. Taʼus wanta isaan sodaatan hin sodaatinaa, akkasumas hin jeeqaminaa.
Haa taʼu malee, Kiristoosiin akka Gooftaatti garaa keessan keessatti qulqulleessaa; akkasumas nama waaʼee abdii keessanii gaaffii isin gaafatu hundumaatiif deebii kennuuf yeroo hunda qophaaʼoo taʼaa; taʼus kana kan gootan garraamummaa fi ulfina guddaadhaan haa taʼu.
Namoonni waaʼee keessan wanta gadhee dubbatan, amala gaarii isin duuka buutota Kiristoos taʼuudhaan argisiistaniin kan kaʼe wanta gadhee waaʼee keessan dubbataniin akka qaanaʼaniif qalbii gaarii qabaadhaa jiraadhaa.
Sababiin isaas fedhii Waaqayyoo yoo taʼe, wanta hamaa gootanii rakkinni isin irra gaʼuu mannaa, wanta gaarii gootanii rakkinni yoo isin irra gaʼe wayya.
Sababiin isaas, Kiristoos inni nama qajeelaa taʼe warra jalʼootaaf jedhee cubbuudhaaf yeroo hundumaaf akka taʼutti al tokkicha duʼeera; kana kan godhes gara Waaqayyootti isin geessuuf jedhee ti. Inni fooniin ajjeefame, garuu hafuuraan jiraataa godhame.
Haala kana keessa utuu jiruus, dhaqee hafuurota mana hidhaa keessa jiraniif lallabe;
hafuuronni kun warra bara Noh yeroo Waaqayyo obsaan eegaa ture, yeroo dooniin inni namoonni muraasni, jechuunis lubbuun saddeet bishaan irraa itti oolan sun ijaaramaa turetti utuu hin ajajamin hafan sana dha.
Cuuphaan inni kanaa wajjin wal fakkaatus, amma isin fayyisaa jira (cuuphaan xurii foonii balleessuuf utuu hin taʼin, qalbii gaarii argachuuf kadhannaa Waaqayyoof dhihaatu dha), kan isin fayyisus karaa duʼaa kaʼuu Yesuus Kiristoosi.
Inni gara samii kan dhaqe siʼa taʼu, mirga Waaqayyoo jira, akkasumas maleekonni, aangoowwanii fi humnoonni akka isaaf bitaman godhamaniiru.
Kanaaf, hammina hundumaa, gowwoomsaa, fakkeessaa, hinaaffaa fi hamii hundumaa of irraa fageessaa.
Karaa isaa gara fayyinaatti akka guddattaniif, akka ijoollee reefuu dhalataniitti dubbii aannanii isa makaa hin qabne sana dharraʼaa;
sababiin isaas isin Gooftaan gaarii taʼuu isaa dhandhamtaniittu.
Akkasumas gara dhagaa isa jiraataa namoonni tuffatan, garuu Waaqayyo filatee fi gatii guddaa qabu sanaa dhufuudhaan,
karaa Yesuus Kiristoos aarsaawwan hafuuraa Waaqayyo duratti fudhatama qabu dhiheessuuf, akka dhagaawwan jiraatootti luboota qulqulluu taʼuuf gara mana hafuuraatti ijaaramaa jirtu.
Sababiin isaas Kitaaba Qulqulluu keessatti, “Kunoo, ani dhagaa filatamaa, buʼuura dhagaa golee gatii guddaa qabu xiyoon keessa nan kaaʼa; namni isatti amanu hundi matumaa hin qaanaʼu” jedhameera.
Kanaaf, isin waan amantaniif, inni gatii guddaa kan qabu isiniifi; warra hin amanneef garuu, “dhagaan ijaartonni tuffatan, inni kun dhagaa golee isa hunda irra caalu taʼe”;
akkasumas “dhagaa gufachiisuu fi kattaa kuffisu taʼe.” Isaan kan gufatan dubbichaaf waan hin ajajamneefi. Wanti isaan eeggatus kanuma ture.
Isin garuu isa dukkana keessaa gara ifa isaa isa dinqisiisaa taʼetti isin waame Sanaaf, “ulfina isaa balʼinaan akka labsitaniif sanyii filatamaa, luboota mootii, saba qulqulluu, saba qabeenya Waaqayyoo taʼuuf fudhatamtani” dha.
Sababiin isaas isin yeroo tokko saba Waaqayyoo hin turre, amma garuu saba Isaa taataniittu; Waaqayyo yeroo tokko gara laafina isinitti hin argisiisne ture, amma garuu gara laafina isinitti argisiiseera.
Yaa obboloota jaallatamo, ormootaa fi yeroo gabaabaadhaaf kan jiraattan waan taataniif, fedhiiwwan foonii warra isin waraanan irraa akka fagaattan isin nan gorsa.
Isaan akka isin dogoggora hojjettan godhanii yommuu isin himatan, hojii keessan isa gaarii arganii guyyaa Waaqayyo qoruudhaaf dhufutti ulfina akka isaaf kennaniif, namoota addunyaa gidduutti amala gaarii qabaadhaa.
Gooftaadhaaf jedhaatii aangoo namoonni hundeessan hundaaf bitamaa; inni iddoo ol aanaa waan qabuuf mootiidhaaf bitamaa;
bulchitoonnis warra dogoggora hojjetan adabuuf, warra gaarii hojjetan immoo galateeffachuuf isa biraa kan ergaman waan taʼaniif isaaniif bitamaa.
Fedhiin Waaqayyoo, isin waan gaarii hojjechuudhaan namoota gowwaa wanta faayidaa hin qabne dudubbatan akka cal jechisiistani dha.
Akka namoota bilisa taʼaniitti jiraadhaa; taʼus bilisummaa keessan dogoggora hojjettan dhoksuuf utuu hin taʼin, akka garboota Waaqayyootti itti fayyadamaa.
Namoota akaakuu hundumaa kabajaa, guutummaa waldaa obbolootaatiif jaalala qabaadhaa, Waaqayyoon sodaadhaa, mootii kabajaa.
Tajaajiltoonni gooftolii isaanii warra gaarii fi warra tole jedhaniif qofa utuu hin taʼin, warra gammachiisuun ulfaataa taʼeefis sodaa isaaniif malu kennuudhaan haa bitaman.
Sababiin isaas, namni Waaqayyo duratti qalbii qulqulluu qabaachuuf jecha rakkina isa irra gaʼuu fi jalʼina isa irratti raawwatamu yoo dandaʼe kun gaarii dha.
Cubbuu hojjettanii yommuu reebamtan yoo dandeessan kun galata maalii qaba? Haa taʼu malee, wanta gaarii hojjechuu keessaniin kan kaʼe rakkina isin irra gaʼu yoo dandeessan kun Waaqayyoon kan gammachiisu dha.
Dhugaa dubbachuuf isin jireenya akkasiitiif waamamtan; sababiin isaas, Kiristoos faana isaa dhiheenyatti akka hordoftan fakkeenya isiniif dhiisuudhaan isiniif jedhee dhiphateera.
Inni cubbuu tokko illee hin hojjenne, dubbii gowwoomsaanis afaan isaa keessatti hin argamne.
Inni yommuu isa arrabsan deebisee hin arrabsine. Yommuu dhiphatettis hin doorsisne; kanaa mannaa isa qajeelummaadhaan murteessu Sanatti imaanaadhaan of kenne.
Nuti cubbuudhaaf duunee qajeelummaadhaaf akka jiraannuuf, inni ofuma isaatiin cubbuu keenya qaama isaatiin muka irratti baate. “Isinis madaa isaatiin fayyifamtan.”
Sababiin isaas isin akka hoolota karaa irraa maqanii turtan; amma garuu gara tiksee fi ilaaltuu ol aanaa lubbuu keessaniitti deebitaniittu.
Kanaaf, anis akkuma isaanii jaarsaa fi rakkina Kiristoos irra gaʼeef dhugaa baatuu kanan taʼe, ulfina isa mulʼachuuf jiru sana keessaa qooda kanan qabu waanan taʼeef, jaarsolii isin gidduu jiran cimsee nan kadhadha:
Ilaaltota ol aanaa taatanii tajaajiluudhaan tuuta hoolota Waaqayyoo warra eegumsa keessan jala jiran dirqamaan utuu hin taʼin Waaqayyo duratti fedhiidhaan, buʼaa sirrii hin taane jaallachuudhaan utuu hin taʼin hawwii guddaadhaan tiksaa;
warra qabeenya Waaqayyoo taʼan irratti gooftummaa argisiisuudhaan utuu hin taʼin tuutichaaf fakkeenya taʼuudhaan isaan tiksaa.
Dura buutuun tiksitootaa yommuu mulʼifamu, gonfoo ulfinaa isa badaa hin adeemne ni argattu.
Haaluma wal fakkaatuun isin dargaggoonnis jaarsoliidhaaf bitamaa. Haa taʼu malee, walitti dhufeenya walii wajjin qabdaniin hundi keessan gad of qabuu akka uffataatti uffadhaa; sababiin isaas Waaqayyo warra of tuulan ni morma, warra gad of qabaniif garuu gaarummaa guddaa ni kenna.
Kanaaf, yeroon isaa yommuu gaʼu akka ol isin qabuuf harka Waaqayyoo isa jabaa jalatti gad of qabaa;
inni isiniif waan yaaduuf yaaddoo keessan hundumaa isa irratti gataa.
Dandeettii hubannaa keessanii eeggadhaa, dammaqoo taʼaa! Diinni keessan Diyaabilos nama liqimsu barbaadee akka leenca barooduutti naannaʼaa jira.
Haa taʼu malee, guutummaan waldaa obboloota keessanii addunyaa keessatti argaman rakkina akkasii keessa akka jiran beekuudhaan amantiitti cimaatii isa mormaa.
Haa taʼu malee, Waaqayyo inni gaarummaa guddaa hundumaan guutamee fi tokkummaa Kiristoosii wajjin qabdaniin gara ulfina isaa isa bara baraatti isin waame sun, yeroo gabaabaadhaaf erga dhiphattanii booda inni mataan isaa leenjii keessan ni xumura. Inni isin cimsa, isin jabeessa, akkasumas hundee jabaa irra isin dhaaba.
Isaaf bara baraaf jabinni haa taʼu. Ameen.
Ani isin jajjabeessuu fi kun dhuguma gaarummaa Waaqayyoo isa guddaa taʼuu isaa cimsee ragaa baʼuuf, karaa Silwaanos isan akka obboleessa amanamaatti ilaalu sanaatiin gabaabsee isiniif barreesseera. Gaarummaa kana keessatti jabaadhaa dhaabadhaa.
Ishiin akkuma keessan filatamtee fi Baabilon keessa jirtu nagaa isiniif dhaamti, ilmi ko Maarqosis nagaa isiniif dhaama.
Dhungannaa jaalalaatiin nagaa wal gaafadhaa. Isin warri Kiristoosii wajjin tokkummaa qabdan hundi nagaan isiniif haa taʼu.
Kiristoos yeroo fooniin turetti rakkinni waan isa irra gaʼeef, isinis yaada Kiristoos qabaachuuf of qopheessaa; sababiin isaas, namni fooniin rakkinni isa irra gaʼe cubbuu hojjechuu dhiiseera;
kana kan godhus bara jireenya isaa hafe isa fooniin jiraatutti, siʼachi fedhii namootaaf utuu hin taʼin fedhii Waaqayyoof jiraachuu akka dandaʼuufi.
Sababiin isaas yeroon duraa inni isin addaggummaadhaan, kajeellaa toʼannaa hin qabneen, akka malee dhuguudhaan, gadhiisiidhaan, dorgommiidhaan hedduu dhuguu fi waaqolii tolfamoo jibbisiisaa taʼan waaqeffachuudhaan fedhii namoota addunyaa raawwachaa itti turtan ni gaʼa.
Isin kana booda, jireenya gadhiisii akkasii irratti isaanii wajjin waan hin hirmaanneef ni dinqisiifatu, akkasumas isin arrabsu.
Haa taʼu malee, namoonni kun isa warra jiranii fi warra duʼan irratti murteessuuf qophaaʼe sanaaf deebii ni kennu.
Warra duʼaniif iyyuu misiraachoon lallabamee kan ture kanaafi; kunis akka ilaalcha namootaatti fooniin kan isaanitti murteeffame taʼus, akka ilaalcha Waaqayyootti garuu hafuuraa wajjin haala wal simuun akka jiraataniifi.
Haa taʼu malee, dhumni wantoota hundumaa dhihaateera. Kanaaf, sirriitti kan yaaddan taʼaa, kadhannaa wajjin haala wal qabateenis dammaqoo taʼaa.
Hunda caalaa immoo, jaalala guddaa waliif qabaadhaa, sababiin isaas jaalalli cubbuu hedduu ni haguuga.
Gungummii malee keessummummaa wal simadhaa.
Gaarummaa Waaqayyoo isa guddaa karaa garaa garaa mulʼateef bulchitoota gaarii waan taataniif, kennaa argattan hamma fudhattan sanaan walii keessan tajaajiluuf itti fayyadamaa.
Namni dubbatu kam iyyuu yoo jiraate akka nama dubbii Waaqayyoo dubbatuutti haa dubbatu; namni tajaajilu kam iyyuu yoo jiraate humna Waaqayyo kennutti amanamee haa tajaajilu; kunis Waaqayyo karaa Yesuus Kiristoos wanta hundumaan ulfina akka argatuufi. Ulfinnii fi humni baraa hamma bara baraatti kan isaa ti. Ameen.
Yaa obboloota jaallatamo, qorumsa akka ibiddaa isin irra gaʼaa jiru ilaalchisee akka wanti adda taʼe isin irra gaʼetti yaaduudhaan hin dinqisiifatinaa.
Kanaa mannaa, rakkina Kiristoos irraa waan hirmaattaniif hammuma sanaan gammaduu keessan itti fufaa; kunis yeroo inni ulfina isaatiin mulʼatutti akka gammaddanii fi akka ililchitan isin godha.
Maqaa Kiristoosiif jettanii yoo arrabsamtan isin gammadoo dha; sababiin isaas hafuurri ulfinaa, eeyyee hafuurri Waaqayyoo isin irra ni buufata.
Haa taʼu malee, isin keessaa namni kam iyyuu nama nama ajjeesu yookiin hattuu yookiin nama hamaa hojjetu yookiin dhimma namoota kaanii keessa kan galu taʼuudhaan rakkinni isa irra hin gaʼin.
Haa taʼu malee, namni kam iyyuu Kiristiyaana taʼuu isaatiin yoo rakkinni isa irra gaʼe hin qaanaʼin; kanaa mannaa, maqaa kana baatee Waaqayyoon galateeffachuu isaa itti haa fufu.
Sababiin isaas yeroon dursee murtaaʼee fi murtiin mana Waaqayyoo keessaa itti jalqabu gaʼeera. Ammas murtiin kun nu irraa kan jalqabu erga taʼee, warri misiraachoo Waaqayyootiif hin ajajamne hoo dhumni isaanii maal taʼa laata?
“Egaa namni qajeelaan rakkinaan kan fayyu erga taʼee, nama Waaqayyoon hin sodaannee fi cubbamaa taʼe irra maaltu gaʼa laata?”
Kanaaf, warri fedhii Waaqayyoo wajjin haala wal simuun rakkinni isaan irra gaʼu, wanta gaarii yommuu hojjetanitti imaanaadhaan Uumaa isa amanamaa taʼetti of kennachuu isaanii itti haa fufan.
Simoon Pheexiros isa garbichaa fi ergamaa Yesuus Kiristoos taʼe irraa, warra qajeelummaa Waaqayyo keenyaa fi Fayyisaa keenya Yesuus Kiristoosiin akkuma keenya amantii gatii guddaa qabu argataniif:
Beekumsa sirrii waaʼee Waaqayyoo fi waaʼee Gooftaa keenya Yesuus argattaniin gaarummaa guddaanii fi nagaan isiniif haa baayʼatu;
sababiin isaas humni Waaqummaa isaa isa ulfina isaa fi gaarummaa isaatiin, karaa beekumsa sirrii isa nu waame Sanaatiin wantoota jireenyaa fi namoota Waaqayyoof bulle taanee jiraachuuf nu barbaachisu hunda keenyaaf kenneera.
Isin karaa wantoota kanaa mancaʼiinsa addunyaa isa hawwii dogoggoraatiin dhufe jalaa baatanii uumama hafuuraa taʼuudhaan amala waaqummaa irraa qooda akka qabaattaniif, inni karaa wantoota kanaa abdiiwwan gatii guddaa qabanii fi baayʼee guddaa taʼan nuu kenneera.
Kanaan kan kaʼes, amantii keessan irratti gaarummaa, gaarummaa keessan irratti beekumsa dabaluuf wanta dandeessan hunda godhaa;
beekumsa keessan irratti of toʼachuu, of toʼachuu keessan irratti jabaattanii dhaabachuu, jabaattanii dhaabachuu keessan irratti Waaqayyoof kan bultan taʼuu,
Waaqayyoof kan bultan taʼuu keessan irratti jaalala obbolummaa, jaalala obbolummaa keessan irratti, nama hunda jaallachuu dabaladhaa.
Sababiin isaas wantoonni kun isin keessa yoo jiraatanii fi yoo isiniif baayʼatan, beekumsa sirrii Gooftaa keenya Yesuus Kiristoosii wajjin haala wal qabateen, hojii kan hiiktanii fi firii kan hin godhanne akka hin taane isin eegu.
Sababiin isaas namni wantoota kana hin qabne kam iyyuu nama jaamaa ifa akka hin argineef ija isaa dunuunfate dha; cubbuu isaa isa durii irraa qulqullaaʼuu isaas irraanfateera.
Kanaaf yaa obbolootaa, waamamuu fi filatamuu keessan mirkaneeffachuuf wanta isiniif dandaʼame hunda godhaa; sababiin isaas wantoota kana gochuu keessan yoo itti fuftan matumaa hin kuftan.
Karaa kanaan balballi gara Mootummaa bara baraa isa kan Gooftaa keenyaa fi Fayyisaa keenya Yesuus Kiristoositti geessu balʼinaan isiniif banama.
Kanaaf, isin wantoota kana kan beektanii fi dhugaa isa isin keessa jiru keessa jabaattanii kan dhaabamtan taʼus, yeroo hundumaa waaʼee wantoota kanaa isin yaadachiisuu nan barbaada.
Ani hangan dunkaana kana keessa jirutti wanta kana isin yaadachiisee isin dammaqsuun sirrii natti fakkaata;
akkuma Gooftaan keenya Yesuus Kiristoos anaaf ibsettis, yeroon ani dunkaana kana dhiisee itti deemu akka dhihaate beeka.
Erga ani deemee booda, wantoota kana ofuma keessanii yaadachuu akka dandeessaniif, yeroo hunda wanta anaaf dandaʼame nan godha.
Nuti humnaa fi argamuu Gooftaa keenya Yesuus Kiristoos kan isinitti beeksisne, surraa isaa isa guddaa ija keenyaan argineen malee, oduu durii isa soba taʼee fi haxxummaadhaan uumame hordofnee miti.
Sababiin isaas inni yeroo jechoonni, “Kun Ilma koo isa jaallatamaa, isa ani ofii kootii itti gammadu dha” jedhan, ulfina dinqisiisaa taʼeen isatti dubbatamanitti Waaqayyo Abbaa biraa ulfinaa fi kabaja argateera.
Eeyyee, nutis yommuu isaa wajjin gaara qulqulluu sana irra turretti jechoonni kun yeroo samii keessaa dubbataman dhageenyeerra.
Kanaaf, nuti dubbii raajii caalaatti mirkanaaʼaa taʼe qabna; isinis akka ifa iddoo dukkanaa keessatti (hanga lafti bariʼee bakkalchi ganamaa baʼutti) garaa keessan keessatti ifutti dubbii raajii kanaaf xiyyeeffannaa kennuun keessan gaarii dha.
Hunda dura isin raajiin Kitaaba Qulqulluu hundi yaada namootaa irratti kan hundaaʼe akka hin taane beektu.
Sababiin isaas raajiin yoom iyyuu fedhii namaatiin hin dhufne; kanaa mannaa namoonni Waaqayyo biraa ergaman hafuura qulqulluudhaan geggeeffamanii dubbatan.
Obboloota jaallatamo, xalayaan kun isa ani yeroo lammataatiif isiniif barreessu dha; akkuman xalayaa isa jalqabaa irratti godhe isa kana irrattis isin yaadachiisuudhaan sirriitti akka yaaddan isin nan kakaasa;
kunis wantoota raajonni qulqulluun dursanii dubbatan, akkasumas ajaja Gooftaa fi Fayyisaan keenya karaa ergamoota keessanii dubbate akka yaadattaniifi.
Duraan dursaatii, guyyoota dhumaatti qoostonni fedhii ofii isaanii hordofuudhaan wantoota gaarii taʼanitti qoosan akka dhufan beekaa;
isaanis, “Nan argama jedhee kan inni abdii kenne eessa jira? Guyyaa abbootiin keenya duʼanii jalqabee wanti hundi jalqaba uumamaatii kaasee akkuma jirutti itti fufeera.”
Namoonni kun bara duriitti samiiwwan akka turan, akkasumas dubbii Waaqayyootiin lafti bishaan keessaa ol baatee jabaattee akka dhaabattee fi bishaan gidduu akka turte, taʼe jedhanii dhugaa kana fudhachuu hin barbaadan;
kanaanis addunyaan yeroo sana ture bishaaniin liqimfamee bade.
Dubbiidhuma kanaan samiiwwanii fi lafti yeroo ammaa jiranis ibiddaaf kaaʼamanii, hanga guyyaa murtii yeroo namoonni Waaqayyoon hin sodaanne itti balleeffamanitti eegamaa jiru.
Yaa obboloota jaallatamo, isin garuu Yihowaa biratti guyyaan tokko akka waggaa kuma tokkoo akka taʼe, waggaan kumni tokko immoo akka guyyaa tokkoo akka taʼe hin dagatinaa.
Namoonni tokko tokko Yihowaan akka turu godhanii akka yaadan, inni abdiiwwan kenne raawwachuuf hin turu; kanaa mannaa hundumtuu yaada akka geddaratan malee, namni tokko illee akka badu waan hin barbaadneef isiniif jedhee ni obsa.
Haa taʼu malee, guyyaan Yihowaa akka hattuutti dhufa, yeroo sanattis samiiwwan sagalee guddisee huursuun ni darbu, wantoonni samii fi lafti ittiin hojjetamanis hoʼa cimaadhaan ni baqu, laftii fi hojiiwwan ishii irratti hojjetamanis ni saaxilamu.
Wantoonni kun hundi haala kanaan kan baqan erga taʼee, amala qulqulluu qabaachuu fi hojii Waaqayyoof kan bulle taʼuu keenya argisiisan hojjechuudhaan namoota akkamii taʼuu akka qabdan itti yaadaa;
dhufa guyyaa Yihowaa isa samiiwwan ibiddaan itti balleeffaman, akkasumas wantoonni samii fi lafti ittiin hojjetaman hoʼa cimaadhaan itti baqan eeggadhaa; akkasumas sammuu keessanitti dhiheessaa yaadaa!
Haa taʼu malee akkuma inni abdii kennetti, samiiwwan haaraa fi lafa haaraa warra qajeelummaan keessa jiraatu ni eegganna.
Kanaaf yaa obboloota jaallatamo, wantoota kana eeggachaa waan jirtaniif, dhuma irratti isa duratti xurii fi mudaa kan hin qabne taatanii nagaadhaan argamuuf wanta isiniif dandaʼame hunda godhaa.
Kana malees, akkuma obboleessi keenya Phaawulos inni jaallatamaan ogummaa isaaf kenname irratti hundaaʼee isiniif barreesse, obsi Gooftaa keenyaa fayyina keessan akka taʼe godhaa yaadaa;
inni, xalayaawwan isaa hunda keessatti waaʼee wantoota kanaa dubbateera. Taʼus xalayaawwan kana keessa wantoonni hubachuuf ulfaataa taʼan jiru; namoonni beekumsa hin qabnee fi ejjennoo hin qabne akkuma Kitaabota Qulqulluu kaan godhan, warra kanas badiisa ofii isaaniitiif ni jalʼisu.
Kanaaf yaa obboloota jaallatamo, isin kana dursitanii waan beektaniif, dogoggora namoonni hamoo taʼan hojjetaniin gowwoofamtanii isaanii wajjin akka hin fudhatamne, akkasumas ejjennoo cimaan isin qabdan akka hin laafne of eeggadhaa.
Kanaa mannaa, gaarummaa guddaa, beekumsa Gooftaa keenyaa fi Fayyisaa keenya Yesuus Kiristoosiin guddachuu keessan itti fufaa. Ammas taʼe bara baraaf ulfinni isaaf haa taʼu. Ameen.
Haa taʼu malee, akkuma raajonni sobaa saba sana gidduu turan, isin gidduuttis barsiisonni sobaa ni kaʼu. Namoonni kun gareewwan amantii badii geessisan dhoksaadhaan galchu, akkasumas gooftaa isa isaan bite illee gananii badiisa hatattamaa ofitti fidu.
Kana malees, namoonni hedduun daandii addaggummaa isaanii hordofu; sababii isaaniitiinis daandiin dhugaa ni arrabsama.
Akkasumas dubbii fakkeessaa taʼetti fayyadamanii sassataan isin saamu. Haa taʼu malee, murtiin yeroo dheeraa dura isaan irratti murteeffame hin turu, badiisni isaaniis kan hin oolle dha.
Dhugaa dha, Waaqayyo maleekota warra cubbuu hojjetan adabuu irraa duubatti hin jenne; kanaa mannaa Inxoroxoos keessatti isaan darbatee, dukkana cimaa keessatti funcaadhaan isaan hidhee murtiidhaaf isaan kaaʼeera.
Akkasumas addunyaa bara duriitti ture sana adabuu irraa dubbatti hin jenne; yeroo addunyaa namoota Waaqayyoon hin sodaanne sana irratti bishaan badiisaa fidetti garuu, Noh isa qajeelummaa lallabu namoota kan biraa torbaa wajjin oolcheera.
Akkasumas wantoota gara fuulduraatti namoota Waaqayyoon hin sodaanne irra gaʼaniif fakkeenya akka taʼuuf, magaalota Sodoomii fi Gomoraa daaraa gochuudhaan isaanitti murteesse.
Loox nama qajeelaa isa addaggummaa namoonni hamoon raawwatanitti akka malee dhiphachaa ture sana garuu oolcheera;
sababiin isaas namni qajeelaan sun yommuu isaan gidduu jiraachaa turetti, gocha hamaa isa arguu fi isa dhagaʼu sanaan kan kaʼe lubbuu isaa isa qajeelaa akka malee dhiphisee ture.
Kanaaf, Yihowaan namoota Waaqayyoof bulan qorumsa keessaa akkamitti akka baasu, namoota jalʼoota taʼan immoo guyyaa murtii itti balleeffamaniif akkamitti akka tursu beeka;
keessumaa immoo namoota foon warra kaanii xureessuu barbaadanii fi aangoo tuffatan guyyaa murtiitiif ni tursa. Isaan ija jabeeyyii fi yaada mataa isaaniitiin kan geggeeffaman waan taʼaniif, warra ulfina qaban arrabsuu hin sodaatan;
haa taʼu malee, maleekonni isaan caalaa jabinaa fi humna kan qaban yoo taʼan iyyuu, kabaja Yihowaadhaaf qabaniin kan kaʼe, dubbii arrabsootiin isaan irratti himata hin dhiheessine.
Namoonni kun garuu akka bineensota yaaduu hin dandeenyee fi uumamaan waa hojjetanitti, akkasumas akka warra qabamuu fi baduuf dhalataniitti waaʼee wantoota hin beeknee dubbii arrabsoo dubbatu. Isaan daandii isaanii isa hamaadhaan badiisa ofitti fidu;
daandii jalʼinaa hordofaniin deebisanii miidhaa ofitti fidu. Isaan guyyaadhaan illee hawwii foon isaanii guuttachuun wanta gammachiisaa akka taʼetti ilaalu. Namoonni kun xurii fi fokkuu dha, yommuu afeerraa keessan irratti isinii wajjin argaman barumsa isaanii isa gowwoomsaa taʼeen warra kaan gowwoomsuutti baayʼee gammadu.
Iji isaanii ejjaan kan guutame dha, cubbuu hojjechuu irraa aara galfachuu hin dandaʼan, akkasumas namoota ejjennoo hin qabne ni sossobu. Garaa sassataan leenjiʼe qabu. Isaan ijoollee abaaramoo dha.
Isaan daandii isa sirrii dhiisanii, karaa irraa maqaniiru. Daandii Balaʼaam ilma Beʼor isa faayidaa argachuuf jedhee hammina hojjete sanaa hordofaniiru;
haa taʼu malee, inni seera cabsuu isaatiin kan kaʼe balleessaa isaa hubachiifame. Harreen dubbachuu hin dandeenye afaan namaatiin dubbattee deemsa maraatummaa raajichaa ittisuuf yaalte.
Namoonni kun burqaa bishaan hin qabnee fi duumessa qilleensa jabaadhaan oofamani dha, dukkana cimaatu isaan eeggata.
Isaan of tuuluudhaan dubbii faayidaa hin qabne dubbatu. Fedhii foonii kakaasuu fi gocha addaggummaa raawwachuudhaan, namoota dhiheenyatti warra dogoggora keessa jiraatan jalaa baʼan gowwoomsu.
Ofii isaaniitii garboota badiisaa taʼanii utuu jiranii, bilisa baatu jedhanii isaan abdachiisu; sababiin isaas namni tokko nama kan biraatiin yoo moʼame inni nama sanaaf garbicha dha.
Beekumsa sirrii waaʼee Gooftaa fi Fayyisaa keenya Yesuus Kiristoos argachuudhaan xurii addunyaa jalaa erga baʼanii booda, lammata wantootuma kanatti yoo deebiʼanii fi isaaniin yoo moʼaman haalli isaanii inni dhumaa isa jalqabaa irra akka hammaatu beekamaa dha.
Daandii qajeelummaa sirriitti erga beekanii booda ajaja qulqulluu isa fudhatan sana irraa garagaluu mannaa, daandii qajeelummaa sana utuu sirriitti hin beekne taʼee isaaniif wayya ture.
Mammaaksi dhugaan, “Sareen diddiga ishiitti deebiti; booyyeen dhiqamtes dhoqqee keessa gangalachuu ishiitti deebiti” jedhu sun isaan irratti raawwatameera.
Waaʼee dubbii jireenyaa isa jalqabaa kaasee ture, isa dhageenye, isa ija keenyaan argine, isa hubannee ilaallee fi isa harka keenyaan qaqqabne sanaa isiniif barreessina;
(eeyyee, jireenyi mulʼifameera, nutis argineerra, kunoo ragaas baʼaa jirra; akkasumas jireenya bara baraa isa Abbaa bira turee fi nutti mulʼifame sana isinitti himaa jirra),
isinis nuu wajjin tokkummaa qabaachuu akka dandeessaniif, isa arginee fi isa dhageenye sana isinitti himna. Tokkummaan kunis isa Abbaa fi Ilma isaa Yesuus Kiristoosii wajjin qabnu dha.
Wantoota kanas kan isiniif barreessinu gammachuun keenya guutuu akka taʼuufi.
Ergaan isa irraa dhageenyee fi isinitti beeksisaa jirru isa kana: Waaqayyo ifa dha, dukkannis matumaa isa keessa hin jiru.
“Nuti isaa wajjin tokkummaa qabna” jennee dubbachaa, dukkana keessa deddeebiʼuu keenya yoo itti fufne, sobaa jirra, dhugaas hojii irra oolchaa hin jirru.
Haa taʼu malee, akkuma inni ofii isaa ifa keessa jiru nutis ifaan yoo deddeebine, walii wajjin tokkummaa qabna, dhiigni Ilma isaa, dhiigni Yesuus cubbuu hundumaa irraa nu qulqulleessa.
“Cubbuu hin qabnu” jennee yoo dubbanne of gowwoomsaa jirra, dhugaanis nu keessa hin jiru.
Waaqayyo amanamaa fi qajeelaa waan taʼeef, cubbuu keenya yoo himanne, inni cubbuu keenya nuu dhiisa, akkasumas jalʼina hundumaa irraa nu qulqulleessa.
“Nuti cubbuu hin hojjenne” jennee yoo dubbanne sobduu isa gochaa jirra, dubbiin isaas nu keessa hin jiru.
Nuti ijoollee Waaqayyoo jedhamnee akka waamamnuuf Abbaan jaalala guddaa akkamii akka nutti argisiise mee ilaalaa! Dhuguma iyyuu nuti ijoollee isaa ti. Addunyaan Waaqayyoon hin beeku; nuunis kan wallaalle kanaafi.
Obboloota jaallatamo, nuti amma ijoollee Waaqayyoo ti; haa taʼu malee, gara fuulduraatti maal akka taanu amma iyyuu hin mulʼifamne. Nuti yeroo sanatti dhuguma waan isa arginuuf, yommuu inni mulʼifamu akka isaa akka taanu beekna.
Akkuma inni sun qulqulluu taʼe, namni isa irratti abdii akkasii qabu hundi of qulqulleessa.
Namni cubbuu hojjechuu amaleeffatu hundi seera cabsaa jira, cubbuunis seera cabsuu dha.
Inni kan mulʼifame cubbuu keenya balleessuuf akka taʼe isinis beektu, cubbuunis isa keessa hin jiru.
Namni isaa wajjin tokkummaadhaan jiraatu hundi cubbuu hojjechuu hin amaleeffatu; namni cubbuu hojjechuu amaleeffatu hundi isa hin argine yookiin isa hin beekne.
Yaa ijoolle, namni tokko illee isin hin dogoggorsin; akkuma inni sun qajeelaa taʼe, namni qajeelina hojjechuu amaleeffate qajeelaa dha.
Diyaabilos jalqabaa kaasee cubbuu waan hojjetuuf, namni cubbuu hojjechuu amaleeffatu kan Diyaabilosi. Ilmi Waaqayyoo kaayyoo kanaatiif, jechuunis hojii Diyaabilos diiguudhaaf akka mulʼifamu godhame.
Namni Waaqayyo irraa dhalate hundi cubbuu hojjechuu hin amaleeffatu; sababiin isaas namni akkasii sanyiin Waaqayyoo isa keessa waan jiraatuu fi inni Waaqayyo irraa waan dhalateef cubbuu hojjechuu amaleeffachuu hin dandaʼu.
Ijoolleen Waaqayyoo fi ijoolleen Diyaabilos dhugaa kanaan adda baafamanii beekamu: Namni qajeelina hojjechuu hin amaleeffannes taʼe obboleessa isaa hin jaallanne hundi kan Waaqayyoo miti.
Sababiin isaas ergaan jalqabaa kaasee dhageessan kun, isa wal jaallachuu akka qabnu ibsu dha;
kunis akka Qaayin isa kan isa hamaa sanaa taʼee fi obboleessa isaa gara jabinaan ajjeese sanaa miti. Inni gara jabinaan obboleessa isaa kan ajjeese maaliifi? Hojiin ofii isaa hamaa, kan obboleessa isaa immoo qajeelaa waan tureefi.
Yaa obbolootaa, addunyaan waan isin jibbuuf hin dinqisiifatinaa.
Nuti obboloota keenya waan jaallannuuf, duʼa irraa gara jireenyaatti akka darbine beekna. Namni obboleessa isaa hin jaallanne duʼa keessa jiraata.
Namni obboleessa isaa jibbu hundi nama nama ajjeesu dha; namni nama ajjeesu hundi immoo jireenyi bara baraa isa keessa akka hin jiraanne ni beektu.
Inni lubbuu isaa dabarsee waan nuu kenneef kanaan jaalala beekneerra; nutis obboloota keenyaaf lubbuu keenya dabarsinee kennuuf dirqamni nu irra jira.
Haa taʼu malee, namni qabeenya addunyaa kanaa qabu kam iyyuu obboleessi isaa utuu rakkatuu argee yoo garaa isaaf laafuu dide, jaalalli Waaqayyoo akkamitti isa keessa jiraata?
Yaa ijoolle, dubbiidhaan yookiin afaaniin utuu hin taʼin, hojii fi dhugaadhaan wal jaallachuu qabna.
Kanaan nuti kan dhugaa taʼuu keenya ni beekna, akka inni nu jaallatus garaa keenya ni amansiisna;
wanta garaan keenya nutti murteessu hundumaa irrattis kana ni goona; sababiin isaas Waaqayyo garaa keenya irra ni caala, wanta hundumaas ni beeka.
Yaa obboloota jaallatamo, garaan keenya nutti hin murteessu yoo taʼe, Waaqayyo duratti dubbachuuf ija jabina qabna;
ajajawwan isaa waan eegnuu fi wanta ija isaa duratti gammachiisaa taʼe waan hojjennuuf wanta isa gaafannu hunda isa irraa akka fudhannu ni beekna.
Dhuguma iyyuu ajajni isaa isa kana: kunis maqaa Ilma isaa Yesuus Kiristoositti akka amannuu fi akkuma inni ajaja nuu kennetti akka wal jaallannu dha.
Kana malees namni ajajawwan isaa eegu kam iyyuu isaa wajjin tokkummaadhaan jiraata, innis nama akkasii wajjin tokkummaa ni qabaata. Hafuura inni nuu kenneenis, inni nuu wajjin tokkummaadhaan akka jiraatu beekna.
Yaa ijoollee ko, isin cubbuu akka hin hojjenneef wantoota kana isiniif nan barreessa. Haa taʼu malee, namni tokko cubbuu yoo hojjete nuti Abbaa biraa gargaaraa qabna, innis Yesuus Kiristoos isa qajeelaa taʼe dha.
Inni aarsaa araaraa isa cubbuu keenyaaf dhihaate dha, cubbuu guutummaa addunyaatiifis malee cubbuu keenyaaf qofa miti.
Ajaja isaa eeguu keenya yoo itti fufne, akka isa beekne kanaan ni hubanna.
Namni “Ani isa beekeera” jechaa ajajawwan isaa hin eegne sobduu dha, dhugaanis nama kana keessa hin jiru.
Haa taʼu malee, nama dubbii isaa eegu kam iyyuu keessatti jaalalli Waaqayyoo guutuu taʼeera. Isaa wajjin tokkummaa akka qabnu kanaan ni beekna.
Namni isaa wajjin tokkummaadhaan nan jiraadha jedhu, akka Yesuus deddeebiʼetti deddeebiʼuuf dirqamni isa irra jira.
Obboloota jaallatamo, ani kanan isiniif barreessaa jiru ajaja haaraa miti; kanaa mannaa ajaja isa durii fi isin jalqabumaa kaasee qabdani dha. Ajajni durii kun dubbicha isa dhageessan sana dha.
Dukkanichi darbaa waan jiruu fi ifni dhugaan amma iyyuu ifaa waan jiruuf, ajaja haaraa isa inni hordofaa turee fi isinis hordofaa turtan sana ammas isiniif nan barreessa.
Namni ifa keessa akka jiru dubbachaa obboleessa isaa jibbu amma iyyuu dukkana keessa jira.
Namni obboleessa isaa jaallatu ifa keessa jiraata, wanti isa gufachiisu tokko iyyuu hin jiru.
Namni obboleessa isaa jibbu garuu dukkana keessa jira, dukkana keessas deddeebiʼaa jira, dukkanichi ija isaa waan jaamseef gara kamitti akka deemu hin beeku.
Yaa ijoollee ko, sababii maqaa isaatiin cubbuun keessan waan isiniif dhiifameef isiniif nan barreessa.
Yaa abbootii nana, isa jalqabaa kaasee ture sana waan beektaniif isiniif nan barreessa. Yaa dargaggoota dhiiraa, isin isa hamaa sana waan mootaniif isiniif nan barreessa. Yaa ijoolle, isin Abbaa waan beektaniif isiniif nan barreessa.
Yaa abboota nana, isin isa jalqabaa kaasee ture sana waan beektaniif isiniif nan barreessa. Yaa dargaggoota dhiiraa, isin jajjaboo waan taatanii fi dubbiin Waaqayyoo isin keessa waan jiraatuuf, akkasumas isa hamaa sana waan mootaniif isiniif nan barreessa.
Addunyaas taʼe wantoota addunyaa keessa jiran hin jaallatinaa. Namni kam iyyuu addunyaa yoo jaallate, jaalalli Abbaa isa keessa hin jiru;
sababiin isaas wanti addunyaa keessa jiru hundi, jechuunis hawwiin foonii, hawwiin ijaa fi qabeenya ofii argisiifachuun Abbaa irraa utuu hin taʼin addunyaa irraa madda.
Kana malees addunyaanii fi hawwiin isaa darbaa jiru, namni fedhii Waaqayyoo raawwatu garuu bara baraaf ni jiraata.
Yaa ijoolle, kun saʼaatii dhumaa ti; akkuma dhageessanis inni Kiristoosiin mormu dhufaa jira, ammuma iyyuu namoonni Kiristoosiin morman baayʼeen kaʼaniiru; kanaan yeroon kun saʼaatii dhumaa taʼuu isaa ni beekna.
Isaan nu keessaa baʼan, taʼus garee keenya hin turre; sababiin isaas utuu garee keenya turan taʼee nuu wajjin jiraatu turan. Haa taʼu malee, garee keenya kan taʼan hunda isaanii akka hin taane akka beekamuuf isaan nu keessaa baʼan.
Isin isa qulqulluu sanaan dibamtaniittu, hundi keessanis beekumsa qabdu.
Ani kanan isiniif barreessu, isin dhugaa waan hin beekneef miti; kanaa mannaa isin dhugaa waan beektanii fi sobni kam iyyuu dhugaa irraa waan hin maddineefi.
Yesuus, Kiristoos taʼuu isaa kan ganu malee sobduun eenyu? Inni Kiristoosiin mormu, isa Abbaa fi Ilma ganu kana dha.
Ilma kan ganu hundi Abbaas immoo hin qabu. Ilma amanee kan fudhatu hundi garuu Abbaas qaba.
Isin garuu wanti jalqabaa kaastanii dhageessan isin keessa jiraachuu qaba. Wanti jalqabaa kaastanii dhageessan isin keessa yoo jiraate, isinis Ilmaa wajjin tokkummaadhaan jiraattu, Abbaa wajjinis tokkummaadhaan jiraattu.
Kana malees, abdiin inni ofuma isaa nuu kenne isa kana, kunis jireenya bara baraa ti.
Ani warra isin dogoggorsuuf yaalan ilaalchisee wantoota kana isiniif nan barreessa.
Isin garuu dibanni hafuuraa inni isa irraa fudhattan isin keessa waan jiraatuuf, eenyu illee akka isin barsiisu isin hin barbaachisu; kanaa mannaa dibanni hafuuraa inni isa irraa fudhattan wantoota hundumaa isin barsiisa, dibanni kunis dhugaa dha malee soba miti.
Kanaaf yaa ijoolle, yommuu inni mulʼifamutti ija jabinaan akka dubbannuu fi yommuu argama isaatti qaanofnee isa irraa akka hin fagaanneef tokkummaa isaa wajjin qabdan eeggadhaa jiraadhaa.
Inni qajeelaa taʼuu isaa yoo beektan, namni qajeelina raawwatu hundi isa irraa akka dhalates ni beektu.
Namni Yesuus dhuguma Kiristoos taʼuu isaa amanu hundi Waaqayyo irraa dhalateera; namni abbaa jaallatu hundis isa isa irraa dhalate sana ni jaallata.
Waaqayyoon yommuu jaallannuu fi ajajawwan isaa yommuu raawwannu, kanaan ijoollee Waaqayyoo akka jaallannu ni beekna.
Waaqayyoon jaallachuu jechuun ajajawwan isaa eeguu dha; ajajawwan isaa immoo baʼaa ulfaatoo miti;
sababiin isaas namni Waaqayyo irraa dhalate hundi addunyaa ni moʼa. Addunyaa akka moonu kan nu dandeessise amantii keenya dha.
Addunyaa moʼuu kan dandaʼu eenyu? Isa Yesuus Ilma Waaqayyoo taʼuu isaa amanu sana mitii?
Inni bishaanii fi dhiigaan dhufe isa kana; innis Yesuus Kiristoosi; inni bishaanii wajjin qofa utuu hin taʼin, bishaanii fi dhiigaa wajjin dhufe. Kana kan dhugaa baʼus hafuura dha; sababiin isaas hafuurri dhugaa dha.
Ragaa baatonni sadii jiru:
isaanis hafuuricha, bishaanichaa fi dhiigicha; sadan isaaniis walii galu.
Isa namoonni ragaa baʼan kan fudhannu yoo taʼe, wanti Waaqayyo ragaa baʼu immoo kana caalaa guddaa dha. Sababiin isaas wanti Waaqayyo ragaa baʼe isa kana, kunis isa inni waaʼee Ilma isaa ragaa baʼe dha.
Namni Ilma Waaqayyootti amanu, wanta Waaqayyo isatti dubbate garaa isaa keessaa qaba. Namni Waaqayyotti hin amanne, wanta Waaqayyo Ilma isaa ilaalchisee ragaa baʼetti waan hin amanneef, Waaqayyoon sobduu godheera.
Wanti inni ragaa baʼes isa kana, Waaqayyo jireenya bara baraa nuu kenneera, jireenyi kunis Ilma isaa keessa jira.
Namni Ilma sana qabu jireenya kana qaba; namni Ilma Waaqayyoo hin qabne jireenya kana hin qabu.
Ani wantoota kana kanan isiniif barreessu, isin warri maqaa Ilma Waaqayyootti amantan jireenya bara baraa qabaachuu keessan akka beektaniifi.
Amanannaan nuti isa irratti qabnu kana dha; wanti kadhannu maal iyyuu yoo taʼe, akka fedhii isaatti yoo kadhanne inni nu dhagaʼa.
Akkasumas wanta isa kadhannu hunda akka nu dhagaʼu yoo beekne, wanta sana waan isa kadhanneef, wanta kadhanne akka argannu beekna.
Namni kam iyyuu obboleessi isaa cubbuu duʼa hin fidne utuu hojjetuu yoo arge isaaf haa kadhatu, Waaqayyos isaaf jireenya ni kenna; eeyyee, Waaqayyo warra cubbuu duʼa hin fidne hojjetaniif jireenya ni kenna. Cubbuun duʼa fidu jira. Nama cubbuu akkasii hojjeteef haa kadhatu hin jedhu.
Jalʼinni hundi cubbuu dha, taʼus cubbuun duʼa hin fidne jira.
Namni Waaqayyo irraa dhalate hundi cubbuu hojjechuu akka hin amaleeffanne beekna; inni Waaqayyo irraa dhalate sun waan isa eeguuf, Inni Hamaan sun waan tokko illee isa gochuu hin dandaʼu.
Nuti kan Waaqayyoo akka taane ni beekna, guutummaan addunyaa garuu humna isa hamaa sana jala jira.
Haa taʼu malee, Ilmi Waaqayyoo akka dhufee fi waaʼee isa dhugaa taʼe sanaa beekumsa akka argannuuf hubannaa akka nuu kenne beekna. Nutis karaa Ilma isaa Yesuus Kiristoos, isa dhugaa taʼe sanaa wajjin tokkummaa qabna. Inni Waaqa dhugaa fi jireenya bara baraa ti.
Yaa ijoolle, waaqolii tolfamoo irraa of eegaa.
Obboloota jaallatamo, raajonni sobaa hedduun gara addunyaatti waan baʼaniif, dubbii geggeessaa hafuuraatiin dubbatame hunda hin amaninaa; kanaa mannaa, dubbiin geggeessaa hafuuraatiin dubbatame Waaqayyo biraa kan dhufe taʼuu fi dhiisuu isaa beekuuf qoradhaa.
Dubbiin geggeessaa hafuuraatiin dubbatame Waaqayyo biraa kan dhufe taʼuu isaa kanaan ni beektu: Dubbiin geggeessaa hafuuraatiin dubbatamee fi Yesuus Kiristoos fooniin akka dhufe amanee fudhatu hundi Waaqayyo biraa kan dhufe dha.
Dubbiin geggeessaa hafuuraatiin dubbatamee fi Yesuusiin amanee hin fudhanne hundi garuu Waaqayyo biraa kan dhufe miti. Kana malees, kun isa akka dhufu dhageessanii fi inni Kiristoosiin mormu sun geggeessaa hafuuraatiin dubbate dha; innis amma iyyuu addunyaa keessa jira.
Yaa ijoolle, isin kan Waaqayyoo ti; inni isinii wajjin tokkummaa qabu isa addunyaa wajjin tokkummaa qabu sana waan caaluuf, isin isaaniin mootaniittu.
Isaan kan addunyaa ti; wanta addunyaa irraa madde kan dubbatanii fi addunyaan kan isaan dhaggeeffatus kanaafi.
Nuti kan Waaqayyoo ti. Namni Waaqayyoon beeku kam iyyuu nu dhaggeeffata; namni kan Waaqayyoo hin taane hundi nu hin dhaggeeffatu. Dubbii dhugaa geggeessaa hafuuraatiin dubbatame, dubbii sobaa geggeessaa hafuuraatiin dubbatame irraa kanaan gargar baasnee beekna.
Obboloota jaallatamo, jaalalli Waaqayyo irraa waan madduuf, namni jaallatu hundi Waaqayyo irraa waan dhalatee fi Waaqayyoon waan beekuuf, wal jaallachuu keenya itti haa fufnu.
Namni jaalala hin argisiisne Waaqayyoon hin beeku; sababiin isaas Waaqayyo jaalala dha.
Nuu wajjin haala wal qabateen jaalalli Waaqayyoo karaa kanaan mulʼateera; kunis nuti karaa isaa jireenya akka argannuuf Waaqayyo tokkicha Ilma isaa gara addunyaatti erge.
Jaalala jechuun kana dha; kunis nuti Waaqayyoon akka jaallanne utuu hin taʼin, Waaqayyo akka nu jaallatee fi Ilmi isaa cubbuu keenyaaf aarsaa araaraa akka taʼu erguu isaa ti.
Obboloota jaallatamo, Waaqayyo akkasitti erga nu jaallatee, nutis wal jaallachuuf dirqamni nu irra jira.
Yoom iyyuu taanaan namni Waaqayyoon argee beeku hin jiru. Wal jaallachuu keenya yoo itti fufne, Waaqayyo nu keessa ni jiraata, jaalalli isaas nu keessatti guutuu taʼa.
Inni hafuura isaa waan nuu kenneef, kanaan nuti isaa wajjin tokkummaadhaan akka jiraannuu fi innis nuu wajjin tokkummaadhaan akka jiraatu ni beekna.
Kana malees, Abbaan Ilmi isaa Fayyisaa addunyaa akka taʼuuf isa erguu isaa nuti ofuma keenyaa argineerra, akkasumas ragaa baʼaa jirra.
Namni Yesuus Ilma Waaqayyoo taʼuu isaa amanee fudhatu kam iyyuu, Waaqayyo nama akkasii wajjin tokkummaadhaan ni jiraata; innis Waaqayyoo wajjin tokkummaadhaan ni jiraata.
Nutis jaalala Waaqayyo nuuf qabu beekneerra, akkasumas amanneerra. Waaqayyo jaalala; namni yeroo hunda jaalala argisiisu Waaqayyoo wajjin tokkummaadhaan jiraata, Waaqayyos isaa wajjin tokkummaadhaan jiraata.
Nuti mataan keenyas addunyaa kana keessatti akkuma Kiristoos waan taaneef, guyyaa murtiitti ija jabinaan akka dubbannuuf, karaa kanaan jaalalli nu keessatti guutuu taʼeera.
Jaalala keessa sodaan hin jiru; sodaan gufuu waan nutti taʼuuf, jaalalli guutuun sodaa baasee gata. Dhuguma iyyuu namni sodaatu jaalalli isaa guutuu miti.
Inni dursee waan nu jaallateef nuti jaalala ni argisiisna.
Namni tokko, “Waaqayyoon nan jaalladha” utuu jedhuu obboleessa isaa kan jibbu yoo taʼe inni sobduu dha. Sababiin isaas namni obboleessa isaa isa ijaan argu hin jaallanne, Waaqayyo isa ijaan hin argine jaallachuu hin dandaʼu.
Nuti ajaja, namni Waaqayyoon jaallatu hundi obboleessa isaas jaallachuu qaba jedhu kana isa biraa fudhanneerra.
Maanguddicha irraa, obboleettii filatamteef, akkasumas ijoollee ishii warra ani dhuguma jaalladhuu fi ana qofa utuu hin taʼin, warri dhugaa beekan hundi jaallataniif,
kan isin jaallannus dhugaa isa nu keessa jiraatuu fi bara baraaf nuu wajjin taʼuun kan kaʼe dha.
Gaarummaa guddaan, gara laafinnii fi nagaan inni Waaqayyo Abbaa fi Yesuus Kiristoos Ilma Abbaa biraa dhufu dhugaa fi jaalalaa wajjin nuu wajjin ni taʼa.
Akkuma ajaja Abbaa irraa fudhannetti, ijoollee kee keessaa tokko tokko dhugaadhaan deddeebiʼuu isaanii waanan beekeef baayʼee gammadeera.
Kanaaf ammas yaa obboleetti, akka wal jaallannu sin kadhadha. (Kanan siif barreessaa jiru ajaja haaraa utuu hin taʼin, isuma jalqabaa kaasee qabnu sana dha.)
Jaalala jechuun isa kana, innis akka ajajawwan isaatti akka deddeebinuufi. Akkuma jalqabaa kaastanii dhageessan ajajichi isa kana; isinis jaalala argisiisuu keessan itti fufuu qabdu.
Sababiin isaas, dogoggorsitoonni Yesuus Kiristoos fooniin dhufuu isaa amananii hin fudhanne hedduun gara addunyaatti baʼaniiru. Inni dogoggorsuu fi Kiristoosiin mormu sun isa kana.
Badhaasa guutuu akka argattaniif malee, wantoota itti dhamaane akka hin dhabne ofii keessaniif of eeggadhaa.
Namni barumsa Kiristoos irra darbee deemuu fi isatti hin jiraanne hundi Waaqayyoon hin qabu. Namni barumsa kanaan jiraatu, inni Abbaa fi Ilma qaba.
Namni kam iyyuu gara keessan yoo dhufee fi barumsa kana yoo fiduu baate, mana keessanitti isa hin simatinaa yookiin nagaa isa hin gaafatinaa.
Sababiin isaas namni nagaa isa gaafatu hojii isaa isa hamaa deggera.
Ani wantan siif barreessu hedduu yoon qabaadhe iyyuu, waraqaa fi qalamaan barreessuu hin barbaadu; kanaa mannaa, gammachuun kee guutuu akka taʼuuf gara kee dhufee fuulaa fuulatti sii wajjin akkan haasaʼu nan abdadha.
Ijoolleen obboleettii kee warri filataman nagaa siif dhaamu.
Maanguddicha irraa, Gaayos jaallatamaa isa ani dhuguma jaalladhuuf.
Yaa obboleessa jaallatamaa, akkuma amma fayyaa gaarii qabdu, waan hundumaan akka siif milkaaʼuu fi fayyaa gaarii akka argattu siif nan kadhadha.
Sababiin isaas, obboloonni ati dhugaadhaan deddeebiʼaa akka jirtu dhufanii yommuu natti himan dhagaʼuu kootti baayʼee gammadeera. Amma iyyuu dhugaadhaan deddeebiʼaa jirta.
Ijoolleen koo dhugaadhaan deddeebiʼaa akka jiran dhagaʼuu caalaa wanti gammachuu guddaa anaaf argamsiisu hin jiru.
Yaa obboleessa jaallatamaa, ati kan isaan hin beekne yoo taate iyyuu, wanta obbolootaaf gooteen amanamaa taʼuu kee argisiisteetta.
Isaan waaʼee jaalala kee gumii duratti ragaa baʼaniiru. Maaloo atis karaa Waaqayyoon gammachiisuun isaan geggeessi.
Sababiin isaas, isaan namoota ormaa irraa gargaarsa tokko illee utuu hin fudhatin kan baʼan maqaa isaatiif jedhanii ti.
Kanaaf, nutis dhugaa babalʼisuuf isaanii wajjin kan hojjennu akka taanuuf, namoota akkasii keessummummaa simachuuf dirqamni nu irra jira.
Ani wanta tokko gumiidhaaf barreesseera; haa taʼu malee, Diyooxiraaxis inni isaan gidduutti dura buʼaa taʼuu barbaadu waan tokko illee kabajaan nu irraa hin fudhatu.
Ani yoon dhufe, hojii inni waaʼee keenya dubbii hamaa babalʼisuudhaan hojjetu kanan saaxilu kanaafi. Kun iyyuu isa gaʼuu didee, obboloota hin simatu; warra isaan simachuu barbaadanis dhowwuu fi gumii keessaa baasuuf yaalii godha.
Yaa obboleessa jaallatamaa, fakkeenya warra wanta gaarii taʼe hojjetanii hordofi malee, fakkeenya warra wanta gadhee taʼe hojjetanii hin hordofin. Namni wanta gaarii hojjetu kan Waaqayyoo ti. Namni wanta gadhee taʼe hojjetu Waaqayyoon hin argine.
Dimeexiros hunda isaanii biratti maqaa gaarii qaba, dhugaanis kana mirkaneesseera. Dhugaa dha, nutis waaʼee isaa ragaa baʼaa jirra, isinis wanti nuti ragaa baanu dhugaa taʼuu isaa beektu.
Ani wantan siif barreessu hedduu qaban ture, garuu kana caalaa biirii fi qalamiidhaan siif barreessuu hin barbaadu.
Haa taʼu malee, yeroo gabaabaa keessatti si bira akkan dhufu nan abdadha, yeroo sanatti fuulaa fuulatti waliin haasofna. Nagaan siif haa taʼu. Michoonni nagaa siif dhaamu. Maqaa dhaʼiitii michootatti nagaa koo naaf himi.
Yihudaa isa garbicha Yesuus Kiristoosii fi obboleessa Yaaqoob taʼe irraa, warra waamamanii fi Waaqayyo Abbaan keenya jaallatu, akkasumas Yesuus Kiristoosiif kaaʼamaniif:
Gara laafinni, nagaanii fi jaalalli isiniif haa baayʼatu.
Obboloota jaallatamo, ani waaʼee fayyina hundi keenya argannu sanaa isiniif barreessuuf yaalii guddaa kanan godhe taʼus, amantii isa yeroo hundumaaf akka taʼutti al tokkicha qulqullootaaf kenname sanaaf jabaattanii akka loltan isin gorsuuf jecha isiniif barreessuun barbaachisaa akka taʼe natti dhagaʼame.
Sababiin koo, namoonni murtiin akkanaa akka isaan eeggatu Kitaabota Qulqulluu keessatti yeroo dheeraa dura dubbatame tokko tokko loʼanii isin gidduu waan galaniifi; namoonni kun hamoota gaarummaa Waaqayyo keenyaatiin qabatanii addaggummaa raawwatani dha; Yesuus Kiristoos isa Gooftaa keenya taʼee fi kan isaa nu godhates ni ganu.
Wanta kana hunda akka gaariitti kan beektan taʼu illee, Yihowaan saba isaa biyya Gibxiitii akka baase, sana booda garuu warra amantii hin qabne akka balleesse isin yaadachiisuu nan barbaada.
Kana malees, maleekota aangoo isaanii isa jalqabaa hin eegnee fi bakka jireenyaa isaanii isa sirrii dhiisan, hidhaa bara baraatiin dukkana cimaa sana keessatti guyyaa murtii guddaa sanaaf isaan kaaʼeera.
Haaluma wal fakkaatuun, Sodoomii fi Gomoraan, akkasumas magaalaawwan naannoo isaanii jiran halalummaadhaaf dabarsanii of kennaniiru, fedhii foonii isa uumamaan ala taʼe duukaas buʼaniiru; isaan badiisa bara baraatiin adabamuudhaan fakkeenya akeekkachiisaa nuuf taʼaniiru.
Taʼus, namoonni kun abjuu isaanii duukaa buʼu; ofii isaaniis taʼe warra kaan ni xureessu; aangoo ni tuffatu; warra ulfina qabanis ni arrabsu.
Mikaaʼel hogganaan maleekotaa, waaʼee reeffa Musee irratti Diyaabilosii wajjin yeroo wal falman garuu, “Yihowaan si haa ifatu” jedhe malee isa arrabsuudhaan itti murteessuuf ija hin jabaanne.
Namoonni kun garuu wantoota sirriitti hin hubanne hunda ni ceephaʼu. Akka bineensota waa yaadanii gargar hin baasneetti, wantoota uumamaan hubatan hundumaatiinis of mancaasu.
Daandii Qaayin waan hordofaniif, faayidaa argachuuf jedhanii daandii dogoggoraa Balaʼaam duukaa waan buʼaniif, akkasumas akkuma Qoree namoota isaan irratti aangoo qaban mormanii dubbachuudhaan waan balleeffamaniif isaaniif wayyoo!
Namoonni kun, afeerraa jaalala obbolootaaf qabdan argisiisuuf qopheessitan irratti ni argamu. Haa taʼu malee, isaan dhagoota bishaan keessa dhokatani dha; tiksitoota sodaa malee of soorani dha; duumessoota bokkaa hin qabnee fi qilleensaan asii fi achi oofamani dha; mukeetii yeroo ija godhachuu qabanitti ija hin godhanne, siʼa lama kan duʼanii fi hundee isaaniitii kan buqqifamani dha;
akkuma dhaʼaan galaanaa cimaan hoomacha baasu, gocha isaanii isa qaanessaa gad baasu; isaan urjoota asii fi achi jooranii fi dukkanni guddaan bara baraaf isaan eeggatu dha.
Heenok inni Addaamii jalqabee dhaloota torbaffaa taʼe, waaʼee isaanii akkana jedhee raajii dubbateera: “Kunoo, Yihowaan maleekota isaa qulqulluu kumaatama hedduu wajjin dhufeera;
kan dhufes hundumaatti murteessuuf, akkasumas wanta gadhee namoonni hamoon hundi karaa Waaqayyoof ulfina hin fidneen hojjetan hundaa fi wantoota suukanneessaa namoonni Waaqayyoon hin sodaanne isa irratti dubbataniif isaanitti murteessuuf jedhee ti.”
Namoonni kun kan gunguman, jireenya isaaniitti kan hin gammadne, fedhii ofii isaanii kan hordofanii fi dubbii isaaniitiin akka malee kan of jajan, akkasumas faayidaa mataa isaaniitiif jedhanii sobaan warra kaan kan jajani dha.
Isin garuu yaa obboloota jaallatamo, wantoota ergamoonni Gooftaa Keenya Yesuus Kiristoos kanaan dura dubbatan yaadadhaa;
isaan, “Bara dhumaatti qoostonni fedhii isaanii isa hamaa hordofan ni dhufu” isiniin jedhu turan.
Namoonni kun wal qoqqooduun akka uumamu kan godhan, hawwii foonii kan hordofanii fi hafuura qulqulluu kan hin qabne dha.
Isin garuu yaa obboloota jaallatamo, amantii keessan isa hundumaa caalaa qulqulluu taʼe irratti of ijaaruudhaan, akkasumas hafuura qulqulluudhaan geggeeffamtanii kadhachuudhaan,
gara laafina Gooftaa keenya Yesuus Kiristoos isa jireenya bara baraa argamsiisu yommuu eeggattan, jaalala Waaqayyoo keessatti of eegaa.
Kana malees, namoota shakkii qaban tokko tokkoof akka garaa laaftan argisiisuu keessan itti fufaa;
ibidda keessaa butaa baasaatii isaan oolchaa. Warra kaanitti gara laafina argisiisuu keessan itti fufaa; kana kan gootan garuu ofii keessaniif sodaachuu fi uffata isaanii isa gocha hamaadhaan xuraaʼe jibbuudhaan haa taʼu.
Isa akka hin gufanne isin eeguu fi mudaa malee gammachuu guddaadhaan ulfina isaa dura isin dhaabuu dandaʼu sanaaf,
jechuunis Waaqayyo tokkicha isa karaa Gooftaa keenya Yesuus Kiristoos Fayyisaa keenya taʼeef, ulfinni, surraan, humnii fi aangoon bara darbe hundumaaf, ammaa fi bara baraaf haa taʼu. Ameen.
Maleekota torban waciitii torban qabatan keessaa inni tokko dhufee akkana naan jedhe: “Kottu, murtii gaalamoota guddittii ishii bishaanota hedduu irra teessu sana irratti dabarfame sitti nan argisiisa;
mootonni lafaa ishii wajjin halalummaa raawwatan; namoonni lafa irra jiraatanis daadhii wayinii halalummaa ishiitiin machaaʼan.”
Innis humna hafuuraatiin gara lafa onaatti na geesse. Anis dubartii bineensa diimaa dhiiga fakkaatu, maqaawwan arrabsootiin guutame, mataa torbaa fi gaanfa kudhan qabu tokko irra teesse nan arge.
Dubartittiinis uffata dhiilgee fi diimaa dhiiga fakkaatu uffattee, akkasumas warqii, dhagaa gatii guddaa qabuu fi calleedhaan miidhagfamtee, xoofoo warqii wantoota jibbisiisoo fi wantoota xuraaʼoo halalummaa ishiitiin guutame harka ishiitti qabattee turte.
Adda ishii irrattis maqaan iccitii, “Baabilon Guddittii haadha gaalamoototaa fi wantoota jibbisiisoo lafa irraa” jedhu barreeffamee ture.
Anis dubartittiin dhiiga qulqullootaa fi dhiiga dhugaa baatota Yesuusiin machooftee nan arge. Anis yommuun ishii argu baayʼee nan dinqisiifadhe.
Kanaaf, maleekichi akkana naan jedhe: “Ati maaliif dinqisiifatte? Iccitii dubartittii fi iccitii bineensicha isa ishii baatu, kan mataa torbaa fi gaanfa kudhan qabu sanaa sitti nan hima:
Bineensi ati argite sun jira ture, amma hin jiru, booda garuu qilee keessaa baʼuuf jira, gara badiisaattis ni deema. Namoonni lafa irra jiraatanii fi yeroo addunyaan hundeeffamee jalqabee maqaan isaanii maraa kitaaba jireenyaa keessatti hin barreeffamne, bineensicha isa duraan ture, isa amma hin jirree fi booda garuu isa dhufuuf jiru sana yommuu argan ni dinqisiifatu.
“Egaa sammuun ogummaa qabu kan barbaachisu kana irratti: Mataawwan torban gaarota torban dubartittiin irra teesse argisiisu.
Mootota torbas ni argisiisu: Shanan isaanii kufaniiru, tokko immoo jira, inni kan biraan garuu amma iyyuu hin dhufne; yommuu dhufus yeroo gabaabaadhaaf turuu qaba.
Bineensi inni duraan turee fi amma garuu hin jirre sun, mootii saddeettaffaa dha; haa taʼu malee inni warra torban keessaa baʼa, gara badiisaattis ni deema.
“Gaanfonni kurnan ati argite mootota kurnan warra amma iyyuu mootummaa hin fudhanne argisiisu; haa taʼu malee, isaan bineensichaa wajjin aangoo fudhatanii saʼaatii tokkoof mootota taʼu.
Warri kun yaada tokko waan qabaniif, humnaa fi aangoo isaanii bineensichaaf ni kennu.
Isaan Hoolichaa wajjin wal lolu; Hoolichi garuu Gooftaa gooftotaa fi Mootii moototaa waan taʼeef isaan ni injifata. Warri isaa wajjin jiran, warri waamaman, warri filatamanii fi warri amanamanis ni injifatu.”
Innis akkana naan jedhe: “Bishaanonni gaalamootni sun irra teessuu fi ati argite, gosoota, uummata hedduu, sabootaa fi qooqawwan argisiisu.
Gaanfonni kurnan ati argitee fi bineensichi gaalamoota sana ni jibbu, ishii saamu, qullaa ishii hambisu, foon ishii nyaatu, akkasumas guutummaatti ibiddaan ishii gubu.
Sababiin isaas Waaqayyo yaada isaa akka raawwataniif garaa isaanii keessa kaaʼeera; eeyyee, hamma dubbiin Waaqayyoo raawwatamutti, yaada qaban tokkicha sana raawwachuuf mootummaa isaanii bineensichaaf ni kennu.
Dubartiin ati argite magaalaa guddittii ishii mootota lafaa irratti mootummaa qabdu argisiisti.”
Kana booda samii keessaa sagalee guddaa, kan tuuta namootaa guddaa fakkaatu tokko nan dhagaʼe. Isaanis akkana jedhan: “Yaahiin jajadhaa! Fayyinni, ulfinnii fi humni kan Waaqayyo keenyaa ti;
sababiin isaas murtiiwwan isaa dhugaa fi qajeeloo dha. Inni gaalamoota guddittii ishii halalummaa ishiitiin lafa mancaaste sanatti murteesseera; dhiiga garboota isaa isa harka ishii irra jiruufis haaloo baʼeera.”
Yeruma sana yeroo lammataatiif, “Yaahiin jajadhaa! Aarri ishii baraa hamma bara baraatti ol baʼa” jedhan.
Jaarsoliin 24 sunii fi uumamawwan jiraatoon arfan sun kufanii Waaqayyo isa teessoo irra taaʼe sana waaqeffatan; akkasumas, “Ameen! Yaahiin jajadhaa” jedhan.
Sagaleen tokkos teessicha keessaa dhufee, “Isin garboonni isaa, warri isa sodaattan, warri xixinnaa fi guguddaan hundi Waaqa keenya jajadhaa” jedhe.
Anis sagalee akka sagalee tuuta namootaa guddaa, akka sagalee bishaanota hedduu fi akka sagalee kakawwee guddaa nan dhagaʼe. Isaanis akkana jedhan: “Waaqni keenya Yihowaan inni Hundumaa Dandaʼu mootii taʼee bulchuu waan jalqabeef Yaahiin jajadhaa!
Guyyaan Hoolichi gaaʼela itti godhatu waan gaʼee fi misirroon isaas waan of qopheessiteef haa gammadnu, haa ililchinu, ulfinas isaaf haa kenninu.
Eeyyee, uffanni quncee talbaa baʼeessi, hojiiwwan qajeeloo warra qulqullootaa waan argisiisuuf, misirrottiin uffata calaqqisaa, qulqulluu fi uffata quncee talbaa baʼeessa akka uffattu ishiidhaaf kenname.”
Innis, “Kana barreessi: Irbaata gaaʼela Hoolichaa irratti warri afeeraman gammadoo dha” naan jedhe. Akkasumas, “Jechoonni kun dubbiiwwan Waaqayyoo warra dhugaa dha” jedhee natti hime.
Anis yeroo kanatti isa waaqeffachuuf miilla isaatti nan kufe. Inni garuu akkana naan jedhe: “Of eeggadhu! Akkana hin godhin! Ani akkuma kee fi akkuma obboloota kee warra hojii waaʼee Yesuusiif dhugaa baʼuu qabanii garbicha dha. Waaqayyoon waaqeffadhu! Sababiin isaas raajiin kan dubbatamu waaʼee Yesuus dhugaa baʼuufi.”
Anis samiin banamee nan arge, kunoo, fardi adiin tokko jira ture. Inni fardicha irra taaʼes Amanamaa fi Dhugaa jedhamee waamama, inni murtii ni kenna, qajeelummaadhaanis waraana ni geggeessa.
Iji isaa akka arraba ibiddaa ti; mataa isaa irras gonfoowwan hedduun jiru. Inni maqaa barreeffamee fi isa malee eenyu iyyuu hin beekne tokko qaba;
uffata dhiigni itti bubuʼe uffateera; maqaan isaas Dubbii Waaqayyoo jedhama.
Raayyaan samiis uffata aʼadii, qulqulluu fi uffata quncee talbaa baʼeessa uffatanii, fardeen aʼadii irra taaʼanii isa duukaa buʼu turan.
Goraadeen qaramaanii fi dheeraan kan inni ittiin saboota rukutus afaan isaa keessaa ni baʼa; ulee sibiilaatiinis isaan ni tiksa. Kana malees, iddoo cuunfaa wayinii dheekkamsa sodaachisaa isa kan Waaqayyo Hundumaa Dandaʼuu ni dhidhiita.
Uffata isaa irratti, eeyyee gudeeda isaa irratti maqaan, “Mootii moototaa fi Gooftaa gooftotaa” jedhu barreeffameera.
Maleekaan tokkos aduu gidduu dhaabatee nan arge, innis sagalee guddaadhaan allaattiiwwan samii walakkaa balaliʼan hundaan akkana jedhe: “As kottaa, irbaata Waaqayyoo isa guddaadhaaf walitti qabamaa;
foon moototaa, foon ajajjoota waraanaa, foon namoota jajjaboo taʼanii, foon fardeenii fi foon warra isaan irra taaʼanii, foon hundumaa, jechuunis foon namoota bilisa taʼanii fi foon garbootaa, akkasumas foon warra xixinnaa fi foon warra guguddaa nyaadhaa.”
Anis bineensichi, mootonni lafaa fi raayyaan isaanii, isa farda irra taaʼe sanaa fi raayyaa isaa irratti waraana banuuf walitti qabanii nan arge.
Bineensichis ni qabame, raajiin sobduun inni isa duratti dinqii hojjetes isaa wajjin qabame; raajiin kunis dinqiiwwan kanaan warra mallattoo bineensichaa fudhatanii fi bifa fakkeenyaa isaa waaqeffatan dogoggorse. Lamaan isaanii iyyuu utuma lubbuudhaan jiranii haroo ibiddaa dinyiidhaan bobaʼu keessatti darbataman.
Warri hafan garuu goraadee dheeraa afaan isa farda irra taaʼe sana keessaa baʼuun ajjeefaman. Allaattiiwwan hundis foon isaanii nyaatanii quufan.
Uleen akka shomboqqoo tokkos anaaf kenname, sagaleen tokkos akkana naan jedhe: “Kaʼi, iddoo qulqulluu mana qulqullummaa Waaqayyoo, iddoo aarsaa fi warra isa keessatti waaqeffatan safari.
Mooraa mana qulqullummaa isa iddoo qulqulluudhaa ala jiru garuu dhiisi hin safariin, sababiin isaas inni sabootaaf kennameera, isaanis magaalaa qulqulluu sana jiʼa 42f miilla isaanii jalatti ni dhidhiitu.
Anis dhugaa baatonni koo lamaan uffata gaddaa uffatanii guyyaa 1,260 raajii akka dubbatan nan godha.”
Isaan kun mukeetii ejersaa lamaanii fi baattuuwwan ibsaa lamaanitti kan fakkeeffaman siʼa taʼan, Gooftaa lafaa duras dhaabataniiru.
Namni kam iyyuu isaan miidhuu yoo barbaade, ibiddi afaan isaanii keessaa baʼee diinota isaanii guba. Namni kam iyyuu isaan miidhuu yoo barbaade akka kanaan ajjeefamuu qaba.
Isaan guyyoota raajii dubbatanitti bokkaan akka hin roobne samii cufuuf aangoo qabu; akkasumas, bishaanota gara dhiigaatti jijjiiruu fi yeroo baayʼee hamma barbaadan dhaʼicha gosa hundumaatiin lafa rukutuuf aangoo qabu.
Isaan dhugaa baʼanii yeroo xumuran, bineensichi inni qilee keessaa baʼu sun waraana isaan irratti bana, isaan ni moʼa, akkasumas isaan ajjeesa.
Reeffi isaanii daandii guddaa magaalaa guddoo akka fakkeenyaatti Sodoomii fi Gibxii jedhamtu, bakka Gooftaan isaanii muka irratti itti fannifame irra ciciisa.
Namoonni uummata, gosa, qooqaa fi saba garaa garaa keessaa dhufanis guyyaa sadii fi walakkaadhaaf reeffa isaanii ni ilaalu, reeffi isaaniis akka awwaalamu hin heyyaman.
Raajonni lamaan kun warra lafa irra jiraatan waan dhiphisaniif, warri lafa irra jiraatan duʼuu isaanitti ni gammadu, ni ayyaaneffatu, kennaas waliif kennu.
Guyyaa sadii fi walakkaa booda, hafuurri jireenyaa Waaqayyo biraa dhufee isaanitti seene, isaanis miilla isaaniitiin dhadhaabatan, sodaa guddaanis warra isaan ilaalan irra ni buʼe.
Samii keessaas sagalee guddaan tokko “As ol kottaa!” yommuu isaaniin jedhu ni dhagaʼan. Isaanis duumessa keessa gara samiitti ol baʼan; diinonni isaaniis isaan ilaalan.
Saʼaatii sanatti kirkirri lafaa guddaan ni taʼe; magaalichis harka kudhan keessaa harki tokko ni kufe; namoonni 7,000 taʼanis kirkira lafaa sanaan ni ajjeefaman, warri hafan immoo guddaa sodaatanii Waaqa samiitiif ulfina kennan.
Wayyoon inni lammaffaan darbeera. Kunoo, wayyoon inni sadaffaan saffisaan dhufaa jira.
Maleekaan inni torbaffaan malakata isaa afuufe. Sagaleewwan guguddaan, “Mootummaan addunyaa, Mootummaa Gooftaa keenyaa fi Mootummaa Kiristoos ni taʼe; innis baraa hamma bara baraatti ni bulcha” jedhan ni dhagaʼaman.
Jaarsoliin Waaqayyo dura teessoo isaanii irra taaʼanis adda isaaniitiin gombifamanii Waaqayyoon waaqeffatan;
akkanas jedhan: “Waaqa keenya Yihowaa, kan Hundumaa Dandeessu, kan jirtuu fi kan turte, ati humna kee isa guddaa waan fudhattee fi mootii taatee bulchuu waan jalqabdeef si galateeffanna.
Haa taʼu malee saboonni ni dheekkaman, dheekkamsi kees ni dhufe, yeroon murteeffame sun, jechuunis yeroon warri duʼan murtii itti argatan, yeroon garboota kee raajotaaf, yeroon qulqullootaaf, yeroon warra maqaa kee sodaataniif, yeroon warra xixinnaa fi warra guguddaadhaaf badhaasa isaanii kennuuf, akkasumas yeroon warra lafa balleessan balleessuuf murteeffame sun ni dhufe.”
Iddoo qulqulluun mana qulqullummaa Waaqayyoo inni samii keessa jirus ni baname, saanduqni kakuu isaas iddoo qulqulluu mana qulqullummaa keessatti ni mulʼate. Balaqqeessi bakakkaa, sagaleen, kakawween, kirkirri lafaa fi cabbii guddaanis ni taʼe.
Wanta dhiheenyatti taʼuu qabu garboota isaatti argisiisuuf mulʼata Waaqayyo Yesuus Kiristoositti kennee fi karaa isaa mulʼise. Yesuus immoo maleekaa isaa ergee karaa isaa mallattoodhaan garbicha isaa Yohaannisitti mulʼise;
Yohaannisis dubbii Waaqayyo kennee fi dhugaa baʼiinsa Yesuus Kiristoos kenneef, eeyyee wantoota arge hundumaaf dhugaa baʼe.
Yeroon murteeffame sun waan dhihaateef, namni dubbii raajii kanaa sagalee isaa guddisee dubbisu, namoonni dubbii raajii kanaa dhagaʼanii fi warri wantoota achi keessatti barreeffaman eegan gammadoo dha.
Yohaannis irraa gumiiwwan koonyaa Eeshiyaa keessa jiran torbaniif: “Isa jiru, isa turee fi isa dhufu Sana” irraa, akkasumas hafuurota torban teessoo isaa dura jiran irraa gaarummaa guddaanii fi nagaan isiniif haa taʼu;
Yesuus Kiristoos isa “Dhugaa Baatuu Amanamaa,” isa “warra duʼan keessaa hangafa” taʼee fi isa “Bulchaa mootota lafaa” taʼe irraa. Isa nu jaallatee fi dhiiga ofii isaatiin cubbuu keenya irraa bilisa nu baase sanaaf,
eeyyee isa Waaqa isaa fi Abbaa isaatiif moototaa fi luboota akka taanu nu godhe sanaaf ulfinnii fi jabinni bara baraaf haa taʼu. Ameen.
Kunoo, inni duumessaa wajjin ni dhufa, iji hundinuus isa ni arga, warri isa waraananis isa ni argu; gosoonni lafa irraa hundinuus sababii isaatiin kan kaʼe gaddaan qoma isaanii rurrukutu. Eeyyee, Ameen.
“Ani Alfaa fi Omeegaa dha” jedha Yihowaan, “inni jiru, inni turee fi inni dhufu, inni Hundumaa Dandaʼu Sun.”
Ani Yohaannis obboleessa keessan kanan taʼe, isinii wajjin rakkina keessattii fi mootummicha keessatti kanan hirmaadhu, akkasumas duuka buutuu Yesuus taʼuudhaan jabaadhee kanan dhaabadhu, waaʼee Waaqayyoo dubbachuu fi waaʼee Yesuus dhugaa baʼuu kootiin kan kaʼe odoola Phaaximos jedhamtutti geeffameen ture.
Ani hafuuraan guutamee gara guyyaa Gooftaatti nan geeffame, duuba kootiinis sagalee guddaa akka sagalee malakataa tokko nan dhagaʼe;
sagalichis, “Wanta argitu maraa kitaabaa irratti barreessii gumiiwwan torban, Efesoon, Simiirnaa, Phergaamoon, Tiyaaxiraa, Sardees, Filaadelfiyaa fi Lodooqiyaa keessatti argamaniif ergi” naan jedhe.
Anis isa anaa wajjin dubbachaa ture sana ilaaluuf nan garagale, yommuun garagalus baattuuwwan ibsaa warqii torba nan arge;
baattuuwwan ibsaa sana gidduus, namni ilma namaa fakkaatu tokko uffata hamma miilla isaatti dheeratu uffatee, akkasumas sabbata warqii qoma isaatti hidhatee jira ture.
Kana malees, mataan isaa fi rifeensi isaa akka suufii adii fi akka cabbii addaata ture; iji isaas akka ibidda bobaʼuu ture;
miilli isaa akka sibiila diimaa baʼeessa boolla ibiddaa keessatti diimeffamee ture; sagaleen isaas akka sagalee fincaawaa bishaanii ture.
Harka isaa mirgaa keessaa urjiiwwan torba qaba, afaan isaa keessaa goraadee qaramaa dheeraan karaa lamaan qara qabu ni baʼa ture, fuulli isaa akka aduu humna guutuudhaan ifuu ture.
Anis yommuun isa argu, akka nama duʼee taʼeen miilla isaa jalatti kufe. Innis harka isaa mirgaa ana irra kaaʼee akkana naan jedhe: “Hin sodaatin. Ani isa Jalqabaa fi isa Dhumaa ti,
isa jiraatu dhas, ani duʼeen ture; garuu kunoo, baraa hamma bara baraatti nan jiraadha, ani furtuuwwan duʼaa fi Awwaalaa qaba.
Kanaaf wantoota argite, wantoota taʼaa jiranii fi wantoota kana booda taʼan barreessi.
Iccitii qulqulluun urjiiwwan torban harka koo mirgaa keessatti argitee fi iccitii qulqulluun baattuuwwan ibsaa warqii torbanii kana dha: Urjiiwwan torban maleekota gumiiwwan torbanii argisiisu; baattuuwwan ibsaa torban immoo gumiiwwan torban argisiisu.
Kana booda, maleekonni afur golee lafaa afur irra dhaabatanii nan arge; isaanis qilleensi lafa irratti yookiin galaana irratti yookiin muka kam irratti iyyuu akka hin qilleensofne qilleensota lafaa arfan jabeessanii qabanii turan.
Maleekaa kan biraan chaappaa Waaqayyo jiraataa qabus karaa baha biiftuu utuu ol baʼuu nan arge; innis maleekota arfan lafaa fi galaana akka miidhan aangoon isaaniif kenname sana sagalee guddaadhaan waamee,
“Hamma nuti adda garboota Waaqayyo keenyaa irratti chaappaa goonutti lafa yookiin galaana yookiin mukeetii hin miidhinaa” jedhe.
Anis lakkoofsa warra chaappaan itti godhame sanaa nan dhagaʼe, lakkoofsi isaanii 144,000 siʼa taʼu, chaappaan kan itti godhames tokkoon tokkoon gosoota ijoollee Israaʼel keessaa ture:
Gosa Yihudaa keessaa warri chaappaan itti godhame 12,000; gosa Roobel keessaa 12,000; gosa Gaad keessaa 12,000;
gosa Asheer keessaa 12,000; gosa Niftaalem keessaa 12,000; gosa Minaasee keessaa 12,000;
gosa Simiʼoon keessaa 12,000; gosa Leewwii keessaa 12,000; gosa Yisaakor keessaa 12,000;
gosa Zaabiloon keessaa 12,000; gosa Yoseef keessaa 12,000; gosa Biiniyaam keessaa 12,000 chaappaan itti godhame.
Kana booda nan arge, kunoo, tuuta uummataa guddaa eenyu illee lakkaaʼuu hin dandeenyee fi saba hundumaa keessaa, gosa hundumaa keessaa, nama hundumaa keessaa fi qooqa hundumaa keessaa dhufan, uffata a’adii uffatanii teessichaa fi Hoolicha dura dhaabatanii turan; damee muka meexxii harka isaaniitti qabatanii turan.
Isaanis sagalee guddaadhaan, “Fayyina kan arganne, Waaqayyo keenya isa teessoo irra taaʼee fi Hoolicha irraa ti” jedhanii iyyu turan.
Maleekonni hundis naannoo teessoo sanaa, naannoo jaarsolii sanaa fi naannoo uumamawwan arfan jiraatoo sanaa dhaabatanii turan; teessoo sana duratti adda isaaniitiin gombifamanii Waaqayyoon waaqeffatan;
“Ameen! Jajamuun, ulfinni, ogummaan, galatni, kabajni, humnii fi jabinni baraa hamma bara baraatti Waaqa keenyaaf haa taʼu. Ameen” jedhan.
Jaarsolii sana keessaa inni tokko deebisee, “Warri uffata aʼadii uffatan kun eenyu faʼi? Kan dhufan hoo eessaa ti?” naan jedhe.
Kanaaf anis yeruma sana, “Yaa gooftaa ko, situ beeka” nan jedheen. Innis akkana naan jedhe: “Warri kun warra rakkina guddaa keessaa dhufani dha; isaan uffata isaanii dhiiga Hoolichaatiin miiccatanii addeeffataniiru.
Teessoo Waaqayyoo dura kan jiran kanaafi; halkanii fi guyyaas mana qulqullummaa isaa keessatti tajaajila qulqulluu isaaf dhiheessu; Inni teessicha irra taaʼe Sunis dunkaana isaa isaan irra ni diriirsa.
Isaan kana booda hin beelaʼan, hin dheebotan, aduun isaan hin rukutu, hoʼi cimaanis isaan hin gubu;
sababiin isaas Hoolichi inni teessicha gidduu jiru isaan ni tiksa, gara burqaa bishaan jireenyaattis isaan geessa. Waaqayyos imimmaan hundumaa ija isaanii irraa ni haqa.”
Innis cirracha galaanaa irra dhaabate. Anis bineensi gaanfa kudhanii fi mataa torba qabu tokko utuu galaana keessaa ol baʼuu nan arge, innis gaanfota isaa irratti gonfoo kudhan qaba ture; mataawwan isaa irratti immoo maqaawwan arrabsoo qaba ture.
Bineensi ani arges qeerransa fakkaata ture; miilli isaa garuu miilla amaaketaa fakkaata; afaan isaa immoo afaan leencaa fakkaata ture. Jawween sunis bineensichaaf humna isaa, teessoo isaa fi aangoo guddaa kenne.
Anis mataawwan isaa keessaa inni tokko akka malee kan madaaʼe fakkaatee nan arge; haa taʼu malee madaan isaa inni duʼaaf isa saaxilu sun ni fayye, guutummaan lafaa hundis dinqisiifannaadhaan bineensicha duukaa buʼe.
Isaanis jawween sun bineensichaaf aangoo waan kenneef jawwicha waaqeffatan; “Bineensicha kan fakkaatu eenyu? Isa loluu kan dandaʼu hoo eenyu?” jedhaniis bineensicha waaqeffatan.
Afaan of tuuluudhaan dubbatuu fi Waaqayyoon ittiin arrabsus isaaf ni kenname; wanta barbaade akka hojjetuufis jiʼa 42f aangoon isaaf kenname.
Innis maqaa Waaqayyoo, bakka jireenyaa isaa fi warra samii keessa jiraatan arrabsuuf, arrabsoodhaan afaan isaa Waaqayyo irratti bane.
Qulqulloota irratti waraana akka banuu fi akka isaan injifatuufis isaaf ni heyyamame; gosoota, namoota, qooqawwanii fi saboota hunda irrattis aangoon isaaf ni kenname.
Warri lafa irra jiraatan hundis isa ni waaqeffatu. Isaan erga addunyaan hundeeffamee jalqabee, maqaa isaanii keessaa tokko illee maraa kitaaba jireenyaa fi kan Hoolicha isa qalame sanaa taʼe irratti hin barreeffamne.
Namni gurra qabu yoo jiraate haa dhagaʼu.
Namni boojiʼamuu qabu kam iyyuu ni boojiʼama. Namni goraadeedhaan ajjeefamuu qabu kam iyyuu goraadeedhaan ajjeefamuu qaba. Egaa jabaatanii dhaabachuu fi amantiin qulqullootaa kan barbaachisu kana irratti.
Achiis bineensi kan biraan tokko lafa keessaa utuu ol baʼuu nan arge, inni akka hoolaa gaanfa lama qaba ture; haa taʼu malee akka jawweetti dubbachuu jalqabe.
Innis bineensa isa jalqabaa duratti, aangoo bineensa isa jalqabaa guutummaatti itti fayyadama. Innis laftii fi warri lafa irra jiraatan bineensa isa jalqabaa, isa madaan isaa inni duʼaaf isa saaxilu fayyeef sana akka waaqeffatan godha.
Ilmaan namootaa duratti hamma ibidda samii irraa gara lafaatti gad buusutti illee mallattoowwan guguddaa ni raawwata.
Inni namoonni lafa irra jiraatan bineensicha isa goraadeedhaan madaaʼee turee fi deebiʼee bayyaannate sanaaf bifa fakkeenyaa akka hojjetan ajajuudhaan mallattoowwan bineensicha duratti akka raawwatu isaaf heyyamameen warra lafa irra jiraatan ni dogoggorsa.
Innis bifti fakkeenyaa bineensichaa akka dubbatuu fi namoota bifa fakkeenyaa bineensichaa waaqeffachuu didan hunda akka ajjeesuuf, bifa fakkeenyaa bineensichaatiif hafuura akka kennu isaaf heyyamame.
Inni warri xixinnaanii fi warri guguddaan, warri sooressii fi warri hiyyeessi, warri bilisa taʼanii fi warri garboota taʼan, harka isaanii mirgaa yookiin adda isaanii irratti mallattoo akka godhatan namoota hunda ni dirqisiisa;
kunis kan taʼe nama mallattoo sana, maqaa bineensichaa yookiin lakkoofsa maqaa bineensichaa qabu malee, eenyu illee bituu yookiin gurguruu akka hin dandeenyeefi.
Egaa ogummaan kan barbaachisu kana irratti: Namni hubannaa qabu lakkoofsa bineensichaa haa shallagu, lakkoofsichi lakkoofsa namaa ti, lakkoofsi isaas 666 dha.
Anis samii haaraa fi lafa haaraa nan arge; sababiin isaas samiin inni duraa fi lafti inni duraa darbaniiru; galaannis kana booda hin jiru.
Magaalaan qulqulluun, Yerusaalem Haaraan akka misirroo abbaa manaa ishiitiif miidhagfamteetti qophooftee samii keessaa, Waaqayyo biraa yommuu gad buutu nan arge.
Yeroo kanatti sagalee guddaan tokko teessoo sana keessaa akkana yommuu jedhu nan dhagaʼe: “Kunoo, dunkaanni Waaqayyoo namootaa wajjin jira; innis isaanii wajjin jiraata; isaanis saba isaa ni taʼu. Waaqayyos ofii isaa isaanii wajjin ni taʼa.
Inni imimmaan hundumaa ija isaanii irraa ni haqa; duutis kana booda hin jiru; gaddis taʼe iyyi yookiin cinqiin kana booda hin jiru. Wantoonni duraa sun darbaniiru.”
Inni teessoo irra taaʼe Sunis, “Kunoo, ani wantoota hundumaa haaraa nan godha” jedhe. Itti dabalees, “Jechoonni kun amanamoo fi dhugaa waan taʼaniif barreessi” jedhe.
Innis akkana naan jedhe: “Raawwatamaniiru! Ani Alfaa fi Omeegaa, isa jalqabaa fi isa dhumaa ti. Ani nama dheebote kamiif iyyuu burqaa bishaan jireenyaa irraa tola nan kenna.
Kan injifatu hundi wantoota kana ni dhaala; ani Waaqayyo isaa nan taʼa, innis ilma koo ni taʼa.
Haa taʼu malee, warri sodaattuun, warri amantii hin qabne, warri xurii isaaniitiin jibbisiisoo taʼan, warri nama ajjeesan, warri halaleen, warri gocha hafuurota hamoo hojjetan, warri waaqolii tolfamoo waaqeffatan, warri sobduun hundi qoodni isaanii haroo ibiddaa dinyiidhaan bobaʼu keessatti gatamuu dha. Kunis duʼa isa lammaffaa argisiisa.”
Maleekota waciitiiwwan torban dhaʼichawwan dhumaa torbaniin guutaman qaban keessaa inni tokko dhufee, “Kottu, misirrottii ishii haadha manaa Hoolichaa taate sitti nan argisiisa” naan jedhe.
Kanaaf, inni humna hafuuraatiin gara gaara guddaa fi dheeraa taʼe tokkootti na geesse; achiis Yerusaalem magaalaa qulqulluun sun samii keessaa Waaqayyo biraa yommuu gad buutu anatti argisiise;
ishiinis ulfina Waaqayyoo qabdi turte. Ifni ishii akka dhagaa gatii guddaa qabuu, akka dhagaa yaasphis isa akka kirisitaalii qulqulluu calaqqisuu ture.
Magaalattiin dallaa guddaa fi dheeraa, akkasumas karrawwan 12 qabdi turte, karrawwan kana irras maleekonni 12 jiru turan, karrawwan kana irrattis maqaawwan gosoota ilmaan Israaʼel 12 barreeffamee ture.
Karaa bahaa karra sadii, karaa kaabaa karra sadii, karaa kibbaa karra sadii, karaa dhihaa karra sadiitu jira ture.
Kana malees dallaan magaalattii dhagaa buʼuuraa 12 qaba ture; isaan irrattis maqaawwan 12n ergamoota Hoolichaa 12anii barreeffamanii turan.
Inni anaa wajjin dubbachaa ture sunis, magaalattii, karra ishii fi dallaa ishii ittiin safaruuf ulee safaraa warqii irraa hojjetame qabatee ture.
Magaalattiin roga afur kan qabdu siʼa taʼu, dheerinni ishii hammuma dalga ishii guddata ture. Innis magaalattii uleedhaan yommuu safaru gara kiiloo meetira 2,220 taate; magaalattiin dheerinni ishii, dalgi ishii fi hojjaan ishii wal qixa ture.
Dallaa magaalattiis ni safare; innis akka safartuu namaa fi akka safartuu maleekaatti dhundhuma 144 taʼe.
Dallichis yaasphis irraa kan hojjetame ture, magaalattiinis warqii qulqulluu akka burcuqqoo qulqulluu turte.
Buʼuurri dallaa magaalattii dhagaa gati guddaa qabu gosa hundumaatiin kan miidhagfame ture: Buʼuurri inni jalqabaa yaasphis, inni lammaffaan saphiroos, inni sadaffaan kaalqidoon, inni arfaffaan simaaragidos,
inni shanaffaan sardoniiksi, inni jaʼaffaan saardiyon, inni torbaffaan kirisoliixos, inni saddeettaffaan beerilos, inni salgaffaan tophaaziyon, inni kurnaffaan kirisophiraasos, inni kudha tokkoffaan hiiyaakinxos, inni kudha lammaffaan ametiisxos ture.
Karrawwan 12 sunis calleewwan 12 turan; tokkoon tokkoon karrawwan sanaa callee tokko irraa kan hojjetaman turan. Daandii guddaan magaalattiis warqii qulqulluu, akka burcuqqoo keessaan waa mulʼisuu ture.
Waaqni keenya Yihowaan inni Hundumaa Dandaʼuu fi Hoolichi mana qulqullummaa ishii waan taʼaniif, ani ishii keessatti mana qulqullummaa hin argine.
Ulfinni Waaqayyoo waan ishiidhaaf ibsuu fi Hoolichis ibsaa ishii waan taʼeef, magaalattiin aduunis taʼe addeessi akka ishiidhaaf ibsan ishii hin barbaachisan.
Saboonni ifa ishiitiin deddeebiʼu; mootonni lafaas ulfina isaanii gara ishiitti fidu.
Achi keessa halkan waan hin jirreef, karri ishii matumaa guyyaadhaan hin cufamu.
Ulfinaa fi kabaja sabootaas gara ishiitti ni fidu.
Haa taʼu malee, wanti xuraaʼaa taʼe kam iyyuu, namni wanta jibbisiisaa fi gowwoomsaa taʼe hojjetu kam iyyuu matumaa ishiitti hin seenu; warra maraa kitaaba jireenyaa Hoolichaa keessatti barreeffaman qofatu itti seena.
“Maleekaa gumii Sardees keessa jiruuf akkana jedhii barreessi: Inni hafuurota Waaqayyoo torbaa fi urjiiwwan torba qabu sun akkana jedha: ‘Ani hojii kee beeka, maqumaaf jiraataa jedhamtee waamamta malee, ati duʼaa dha.
Ani hojiin kee Waaqayyo koo duratti guutummaatti raawwatamee waanan hin argineef dammaqaa taʼi; wantoota hafanii fi duʼuu jala gaʼan jajjabeessi.
Kanaaf, akkamitti akka fudhattee fi akkamitti akka dhageesse yeroo hunda yaadadhu; akkasumas wantoota kana eeguu kee fi yaadachuu kee itti fufi, yaada kees geddaradhu. Yoo dammaquu baatte garuu, ani akka hattuutti sitti nan dhufa, saʼaatii akkamiitti akka ani sitti dhufus matumaa hin beektu.
“‘Taʼus Sardees keessaa namoota uffata isaanii hin xureessine muraasa qabda; isaanis kan isaaniif malu waan taʼaniif, uffata aʼadii uffatanii anaa wajjin deddeebiʼu.
Inni injifatu uffata adii uffata, anis matumaa maqaa isaa kitaaba jireenyaa keessaa hin haqu; kanaa mannaa, Abbaa koo fi maleekota isaa duratti maqaa isaatiif beekamtii nan kenna.
Inni gurra qabu wanta hafuurri gumiiwwanitti dubbatu haa dhagaʼu.’
“Maleekaa gumii Filaadelfiyaa keessa jiruuf akkana jedhii barreessi: Inni qulqulluun, inni dhugaan, inni furtuu Daawit qabu, inni balbala inni banu namni tokko illee cufuu hin dandeenyee fi balbala inni cufus namni tokko illee banuu hin dandeenye sun akkana jedha:
‘Ani hojii kee beeka; kunoo, ani balbala namni kam iyyuu cufuu hin dandeenye tokko si duratti baneera. Humna xinnoo akka qabdu beeka, ati dubbii koo eegdeetta, maqaa kootiifis amanamaa taateetta.
Kunoo, ani warri mana sagadaa Seexanaa keessa jiranii fi Yihudoota utuu hin taʼin sobaan Yihudoota ofiin jedhan gara kee dhufanii miilla kee jalatti akka sagadan nan godha, ani si jaallachuu koos akka beekan nan godha.
Jabaadhee dhaabachuu koo ilaalchisee wanta dhageesse waan eegdeef, anis saʼaatii qorumsaa isa warra lafa irra jiraatan qoruuf namoota guutummaa lafaa irra jiraatan irratti dhufu sana irraa sin eega.
Ani dafeen dhufa. Eenyu illee gonfoo kee akka hin fudhanne wanta qabdu jabeessii qabadhu.
“‘Isa injifatu, ani mana qulqullummaa Waaqayyo koo keessatti utubaa isa nan godha, inni sana booda matumaa achi keessaa hin baʼu; ani maqaa Waaqayyo koo fi maqaa magaalaa Waaqayyo koo, jechuunis Yerusaalem Haaraa, ishii samii Waaqayyo koo biraa gad buutuu fi maqaa koo isa haaraa isa irratti nan barreessa.
Inni gurra qabu wanta hafuurri gumiiwwanitti dubbatu haa dhagaʼu.’
“Maleekaa gumii Lodooqiyaa keessa jiruuf akkana jedhii barreessi: Inni Ameen taʼe, inni dhugaa baatuu amanamaa fi dhugaa taʼe, akkasumas inni uumama Waaqayyoo keessaa isa jalqabaa taʼe akkana jedha:
‘Ani hojii kee beeka, ati qorraa yookiin hoʼaa miti. Ati utuu qorraa yookiin hoʼaa taatee natti tola ture.
Kanaaf, ati laphii waan taateef, qorraa yookiin hoʼaa waan hin taaneef, afaan koo keessaa si tufuuf nan jedha.
Ati, “Ani sooressa dha, qabeenya hedduus qaba, wanti tokko illee matumaa na hin barbaachisu” waan jettuuf, garuu deegaa, rakkataa, hiyyeessa, jaamaa fi qullaa taʼuu kee waan hin beekneef,
sooressa akka taatuuf warqii ibiddaan qulqulleeffame ana irraa akka bitattu, qullaa taatee qaaniin kee akka hin mulʼanneef uffata adii uffattu akka ana irraa bitattu, akkasumas sirriitti akka ilaaltuuf kuulii ija keetti dibattu akka ana irraa bitattu sin gorsa.
“‘Ani warran jaalladhu hundatti balleessaa isaanii nan hubachiisa, isaan nan adabas. Kanaaf hinaaffaa qabaadhu, yaada kees geddaradhu.
Kunoo, ani balbala dura dhaabadheen rurrukutaa jira. Namni kam iyyuu sagalee koo dhagaʼee balbala yoo anaaf bane ani gara mana isaatti ol seenee, isaa wajjin irbaata nan nyaadha, innis anaa wajjin irbaata ni nyaata.
Akkuma ani injifadhee Abbaa koo wajjin teessoo isaa irra taaʼe, isa injifatuuf anaa wajjin teessoo koo irra akka taaʼu isaaf nan heyyama.
Inni gurra qabu wanta hafuurri gumiiwwanitti dubbatu haa dhagaʼu.’”
Maleekaan inni shanaffaan malakata isaa afuufe. Urjii samii irraa gara lafaatti kufee ture tokkos nan arge, furtuun afaan boolla qilees isaaf ni kenname.
Innis afaan qilee sanaa ni bane, aarris akka aara boolla ibiddaa guddaa keessaa baʼuutti afaan boollichaa keessaa ol baʼe, aara achi keessaa baʼeen aduun ni dukkanoofte, qilleensis ni gurraachaʼe.
Awaannisoonnis aara sana keessaa gara lafaatti baʼan, aangoon akka aangoo torbaanqabaan lafa irraa qabus isaaniif ni kenname.
Isaanis namoota chaappaa Waaqayyoo adda isaanii irraa hin qabne qofa malee, biqiltoota lafaa yookiin biqiltuu magariisa yookiin muka kam iyyuu akka hin miine isaanitti himame.
Awaannisoonni sunis akka isaan ajjeesan utuu hin taʼin, jiʼa shaniif akka isaan dhiphisan isaaniif heyyamame, isaan kan dhiphisan akka yeroo torbaanqabaan nama hiddu dhiphisutti ture.
Bara sanatti namoonni duʼa barbaadu, garuu matumaa hin argatan; duʼuus ni hawwu, garuu duuti isaan irraa baqata.
Awaannisoonni kun fardeen duulaaf qophaaʼan fakkaatu turan; wanta gonfoo warqii fakkaatus mataa isaanii irraa qabu turan, fuulli isaanii akka fuula namaa ture;
haa taʼu malee rifeensa akka rifeensa dubartii qabu turan. Ilkaan isaaniis akka ilkaan leencaa ture;
gaachana qomaa akka gaachana qomaa sibiilaa taʼes qabu turan. Sagaleen qoochoo isaanii akka sagalee gaariiwwan fardaa duulatti didichaanii ture.
Kana malees eegee akka ilkee torbaanqabaa taʼe qabu turan, aangoon isaan namoota jiʼa shaniif ittiin miidhanis eegee isaanii irra jira ture.
Isaan mootii isaan bulchu qabu, innis maleekaa qilee ti. Maqaan isaa afaan Ibrootaatiin Abaadoon jedhama; afaan Giriikiitiin immoo maqaa Apholiyon jedhamu qaba.
Wayyoon inni tokko darbeera. Kunoo, wantoota kana booda wayyoon dabalataa lama ni dhufa.
Maleekaan inni jaʼaffaan malakata isaa afuufe. Anis gaanfota iddoo aarsaa warqii irraa hojjetamanii fi Waaqayyo dura jiran sana keessaa sagalee tokko nan dhagaʼe;
innis maleekaa jaʼaffaa isa malakata qabuun, “Maleekota arfan laga Efraaxis isa guddichatti hidhaman sana hiiki” jedhe.
Maleekonni arfan saʼaatii, guyyaa, jiʼaa fi waggaa kanaaf qopheeffamanii turanis namoota harka sadii keessaa harka tokko akka ajjeesan ni hiikaman.
Lakkoofsi loltoota abbootii fardeenii kuma digdama siʼa kuma kudhan ture; lakkoofsa isaanii nan dhagaʼe.
Fardeenii fi warra isaan irra taaʼan mulʼataan kanan arge haala kanaan ture: Isaan gaachana qomaa diimaa ibidda fakkaatu, bifa cuquliisaa fi bifa keelloo qabu turan, mataan fardeen sanaas akka mataa leencotaa ture, afaan isaanii keessaa ibiddi, aarrii fi dinyiin ni baʼa ture.
Namoonni harka sadii keessaa harki tokko dhaʼichawwan sadan kanaan, jechuunis ibidda, aaraa fi dinyii afaan isaanii keessaa baʼuun ni ajjeefaman.
Aangoon fardeen sanaa afaan isaanii fi eegee isaanii irra jira, sababiin isaas eegeen isaanii bofa mataa qabu fakkaata, eegee isaaniitiinis namoota ni miidhu.
Namoonni dhaʼichawwan kanaan hin ajjeefamne kaan garuu hojii harka isaanii irraa yaada isaanii hin geddaranne; isaan jinniiwwan, waaqolii tolfamoo warra warqii irraa, meetii irraa, sibiila diimaa irraa, dhagaa irraa, akkasumas muka irraa tolfaman, kanneen ilaaluu yookiin dhagaʼuu yookiin deemuu hin dandeenye waaqeffachuu isaanii hin dhiisne.
Akkasumas, nama ajjeesuu yookiin gochawwan hafuurota hamoo irratti hirmaachuu yookiin halalummaa raawwachuu yookiin hanna isaanii irraa yaada isaanii hin geddaranne.
“Maleekaa gumii Efesoon keessa jiruuf akkana jedhii barreessi: Inni urjiiwwan torba harka isaa mirgaatti qabatee fi baattuuwwan ibsaa warqii torba gidduu deddeebiʼu sun akkana jedha:
‘Ani hojii kee, dadhabbii kee, jabaattee dhaabachuu kees beeka; akkasumas namoota gadhee callistee ilaaluu akka hin dandeenyee fi warra ergamoota utuu hin taʼin ergamoota ofiin jedhan qortee ilaaltee sobduu taʼuu isaanii akka hubatte beeka.
Kana malees jabaattee dhaabachaa jirta; maqaa kootiif jettee rakkina hedduu dandeesseetta, abdiis hin kutanne.
Taʼus waanan itti si komadhu tokko qaba, jaalala isa jalqaba irratti qabdu sana dhiisteetta.
“‘Kanaaf, eessa irraa akka kufte yaadadhu, yaada kee geddaradhu, akkasumas hojiiwwan jalqaba hojjechaa turte sana hojjedhu. Yoo kana gochuu baatte, ani sitti nan dhufa, yoo yaada geddarachuu baatte baattuu ibsaa kee iddoo isaatii nan fuudha.
Taʼus wanta si galateeffachiisu tokko qabda: Hojii garee amantii Niqolaawotaa isa ani jibbu atis ni jibbita.
Inni gurra qabu wanta hafuurri gumiiwwanitti dubbatu haa dhagaʼu: Isa injifatuuf muka jireenyaa isa jannata Waaqayyoo keessa jiru irraa akka nyaatu isaaf nan heyyama.’
“Maleekaa gumii Simiirnaatiif akkana jedhii barreessi: ‘Inni Jalqabaa fi inni Dhumaa,’ inni duʼee turee fi deebiʼee jiraataa taʼe akkana jedha:
‘Ani rakkina kee fi hiyyummaa kee beeka, garuu ati sooressa dha; akkasumas dubbii arrabsoo warri utuu Yihudoota hin taʼin, Yihudoota jedhanii of waamanii fi mana sagadaa Seexanaa taʼan dubbatan beeka.
Rakkina si irra gaʼuuf jiru hin sodaatin. Kunoo, Diyaabilos guutummaatti akka qoramtaniif isin keessaa tokko tokko mana hidhaatti galchuu isaa itti fufa; guyyaa kudhaniifis dhiphachuuf jirtu. Ati hanga duʼaatti amanamaa taʼuu kee argisiisi; anis gonfoo jireenyaa siif nan kenna.
Inni gurra qabu wanta hafuurri gumiiwwanitti dubbatu haa dhagaʼu: Inni injifatu matumaa duʼa isa lammaffaatiin hin miidhamu.’
“Maleekaa gumii Phergaamooniif akkana jedhii barreessi: Inni goraadee qaramaa, dheeraa fi karaa lamaan qarame qabu sun akkana jedha:
‘Ani bakka ati jiraattu beeka, innis iddoo teessoon Seexanaa jiru dha; taʼus maqaa koo jabeessitee qabatteetta, bara Antiiphaas dhugaa baatuun koo inni amanamaan bakka isin jiraattan, iddoo Seexanni jiraatutti ajjeefametti illee amantii ana irratti qabdu hin ganne.
“‘Haa taʼu malee waanan itti si komadhu muraasa qaba; namoota barumsa Balaʼaam, isa ijoollee Israaʼel dura wanta nama gufachiisu akka kaaʼu, akkasumas wantoota waaqolii tolfamoodhaaf aarsaa taʼan akka nyaatanii fi halalummaa akka raawwatan Baalaaqiin barsiise jabeessanii eegan of biraa qabda.
Haaluma wal fakkaatuun namoota barumsa garee amantii Niqolaawotaa jabeessanii hordofanis of biraa qabda.
Kanaaf, yaada kee geddaradhu. Yoo kana gochuu baatte, ani dafee sitti nan dhufa; goraadee dheeraa afaan koo keessaa baʼuunis isaan nan lola.
“‘Inni gurra qabu wanta hafuurri gumiiwwanitti dubbatu haa dhagaʼu: Isa injifatuuf mannaa dhokataa sana irraa muraasa nan kenna, dhagaa adiis isaaf nan kenna, dhagaa kana irratti immoo maqaa haaraan namicha fudhatu sana malee eenyu illee hin beekne irratti barreeffameera.’
“Maleekaa gumii Tiyaaxiraatiif akkana jedhii barreessi: Ilmi Waaqayyoo inni ija akka ibiddaa bobaʼu qabu, akkasumas miilla akka sibiila diimaa baʼeessa taʼe qabu akkana jedha:
‘Ani hojii kee, jaalala kee, amantii kee, tajaajila kee fi jabaattee dhaabachuu kee, akkasumas hojiin kee inni boodaa isa dura hojjette irra akka caalu beeka.
“‘Taʼus waanan itti si komadhu tokko qaba, dubartii Iizaabel jedhamtu, ishii ani raajii dha ofiin jettuu fi garboonni koo halalummaa akka raawwatan, akkasumas wantoota waaqolii tolfamoodhaaf aarsaa taʼan akka nyaatan barsiistuu fi dogoggorsitu sana callistee ilaalta.
Ani yaada akka geddarattu yeroo ishiidhaaf kenneen ture; ishiin garuu halalummaa ishii irraa yaada geddarachuuf fedhii hin qabdu.
Kunoo, ani ishiin dhukkubsattee siree irraa akka hin kaane gochuufan jedha; warri ishii wajjin ejja raawwatanis yoo hojii ishii irraa yaada geddarachuu didan rakkina guddaa isaanitti nan fida.
Gumiiwwan hundi yaadaa fi garaa namaa isa gad fagoo kan qoru ana taʼuu koo akka beekaniif, ijoollee ishii dhaʼicha cimaadhaan nan ajjeesa; isiniifis dhuunfaatti akka hojii keessaniitti isiniif nan kenna.
“‘Haa taʼu malee isin warra Tiyaaxiraa keessa jirtan kaaniif, warra barumsa kana hin hordofne hundaaf, akkasumas warra “wantoota Seexanaa gad fagoo” taʼan hin baranneef akkana nan jedha: Ani baʼaa kan biraa kam iyyuu isin irratti hin feʼu.
Isin garuu hamma ani dhufutti wanta qabdan jabeessaa qabadhaa.
Ani isa injifatuu fi hojii koo hamma dhumaatti eeguuf, saboota addunyaa irratti aangoo nan kennaaf;
kunis akkuma ani Abbaa koo irraa aangoo fudhadhe dha; inni injifates saboonni akka qodaa supheetti akka caccabaniif ulee sibiilaatiin isaan tiksa.
Anis bakkalcha barii isaaf nan kenna.
Inni gurra qabu wanta hafuurri gumiiwwanitti dubbatu haa dhagaʼu.’
Maleekaa kan biraan jabaan tokkos duumessa uffatee utuu samii irraa gad buʼuu nan arge, mataa isaa irras sabbatni Waaqayyoo jira ture; fuulli isaa aduu fakkaata ture; miilli isaa utubaa ibiddaa fakkaata ture;
innis maraa kitaabaa xinnoo isa diigame harka isaatti qabatee ture. Inni miilla isaa mirgaatiin galaana irra, miilla isaa bitaatiin immoo lafa gogaa irra ejjete;
akka leenca barooduuttis sagalee guddaadhaan ni iyye. Yeroo inni iyyutti sagaleen kakawwee torban sun ni dubbatan.
Anis yommuu kakawween torban sun dubbatan barreessuuf nan kaʼe; haa taʼu malee samii keessaa sagaleen tokko, “Wantoota kakawween torban sun dubbatan chaappaadhaan cufi malee hin barreessin” yommuu jedhu nan dhagaʼe.
Maleekaan ani galaanaa fi lafa irra dhaabatee arge sun harka isaa mirgaa gara samiitti ol kaase;
innis isa baraa hamma bara baraatti jiraatu, isa samii fi wantoota achi keessa jiran, lafaa fi wantoota achi keessa jiran, akkasumas galaanaa fi wantoota achi keessa jiran uume Sanaan kakatee akkana jedhe: “Kana booda lafa irra harkisuun hin jiru.
Kanaa mannaa guyyoota maleekaan torbaffaan malakata isaa afuufuuf jedhutti, iccitii qulqulluun Waaqayyo garboota isaa warra raajota taʼaniif akka misiraachootti labse ni raawwatama.”
Ammas samii keessaa sagalee, “Dhaqi, maleekaa isa galaanaa fi lafa gogaa irra dhaabate sana harkaa maraa kitaabaa isa diigame sana fuudhi” jedhee natti dubbatu nan dhagaʼe.
Anis gara maleekaa sanaa dhaqeen maraa kitaabaa xinnoo sana akka anaaf kennu nan gaafadhe. Innis, “Fudhadhuu nyaadhu, inni garaa kee ni hadheessa, afaan kee keessatti garuu akka dammaa miʼaawa” naan jedhe.
Anis maraa kitaabaa xinnoo sana harka maleekaa sanaa keessaa fuudhee nan nyaadhe, innis afaan koo keessatti akka dammaa miʼaawaa taʼe; ergan nyaadhee booda garuu garaan koo hadhaaʼaa taʼe.
Anis sagalee, “Ammas waaʼee namootaa, waaʼee sabootaa, waaʼee qooqawwanii, akkasumas waaʼee mootota hedduu raajii dubbachuu qabda” jedhu nan dhagaʼe.
Anis sagalee guddaan tokko iddoo qulqulluu keessaa maleekota torban sanaan, “Dhaqaa, waciitiiwwan dheekkamsa Waaqayyoo qabatan torban sana lafa irratti dhangalaasaa” yommuu jedhu nan dhagaʼe.
Maleekaan inni jalqabaa dhaqee wanta waciitii isaa keessa jiru lafa irratti dhangalaase. Namoota mallattoo bineensichaa qabanii fi bifa fakkeenyaa isaa waaqeffatan irras madaa cimaan miidhaa geessisu ni gaʼe.
Maleekaan inni lammaffaan wanta waciitii isaa keessa jiru galaana irratti dhangalaase. Galaanichis dhiiga akka dhiiga nama duʼee taʼe; uumamawwan jiraatoon hundi, eeyyee wantoonni galaanicha keessa jiran ni duʼan.
Maleekaan inni sadaffaan wanta waciitii isaa keessa jiru lageenii fi burqituuwwan bishaanii irratti dhangalaase. Isaanis dhiiga taʼan.
Anis maleekaan inni bishaan irratti aangoo qabu akkana yommuu jedhu nan dhagaʼe: “Ati inni jirtuu fi inni turte murtiiwwan kana waan dabarsiteef, ati isa amanamaa fi isa qajeelaa Sana dha;
isaan dhiiga warra qulqullootaa fi raajotaa waan dhangalaasaniif, atis akka dhuganiif dhiiga isaaniif kennite; kunis kan isaaniif malu dha.”
Anis iddoon aarsaa, “Eeyyee, yaa Waaqa keenya Yihowaa isa Hundumaa Dandeessu, murtiiwwan kee dhugaa fi qajeeloo dha” yommuu jedhu nan dhagaʼe.
Maleekaan inni arfaffaan wanta waciitii isaa keessa jiru aduu irratti dhangalaase; aduunis hoʼa cimaadhaan akka namoota waxaltuuf aangoon ishiidhaaf kenname.
Namoonnis hoʼa cimaadhaan gubatan; taʼus maqaa Waaqa isa dhaʼichawwan kana irratti aangoo qabuu arrabsan malee, hojii isaanii irraa yaada hin geddaranne; ulfinas isaaf hin kennine.
Maleekaan inni shanaffaan wanta waciitii isaa keessa jiru teessoo bineensichaa irratti dhangalaase. Mootummaan isaas ni dukkanaaʼe; isaanis cinqamuu isaanii irraa kan kaʼe arraba isaanii alanfachuu jalqaban;
taʼus isaan sababii cinqamaa fi madaa isaaniitiin kan kaʼe, Waaqa samii ni arrabsan malee hojii isaanii irraa yaada hin geddaranne.
Maleekaan inni jaʼaffaan wanta waciitii isaa keessa jiru laga guddaa Efraaxis irratti dhangalaase; bishaanichis mootota baha biiftuutii dhufaniif karaa banuuf ni goge.
Anis jechoonni xuraaʼoon geggeessaa hafuuraatiin dubbatamanii fi fattee fakkaatan sadii, afaan jawwee sanaa, afaan bineensichaa fi afaan raajii sobduu sanaa keessaa baʼuu isaanii nan arge.
Isaan jechoota geggeessaa hafuura jinniiwwaniitiin kan dubbatamanii fi mallattoowwan kan raawwatan siʼa taʼan, gara waraana guyyaa guddaa isa kan Waaqayyo Hundumaa Dandaʼuutti walitti isaan qabuuf, gara mootota guutummaa lafaatti baʼu.
“Kunoo, ani akka hattuutti nan dhufa. Qullaa isaa akka hin adeemnee fi namoonni qaanii isaa akka hin argineef namni dammaqinaan jiraatuu fi uffata isaa eeggatu gammadaa dha.”
Isaanis bakka afaan Ibrootaatiin Armaagedoon jedhamutti walitti isaan qaban.
Maleekaan inni torbaffaan wanta waciitii isaa keessa jiru qilleensa irratti dhangalaase. Yeroo kanatti sagalee guddaan tokko teessoo irraa, iddoo qulqulluu keessaa baʼee, “Raawwatameera!” jedhe.
Balaqqeessi bakakkaa, sagaleenii fi kakawween ni taʼe; kirkirri lafaa guddaan erga namoonni lafa irra jiraachuu jalqabanii kaasee matumaa taʼee hin beekne, inni iddoo baayʼee waliin gaʼuu fi akka malee guddaa taʼe tokko ni gaʼe.
Magaalaa guddittiin iddoo sadiitti gargar qoqqoodamte, magaalaawwan sabootaas ni kufan; Waaqayyo xoofoo daadhii wayinii dheekkamsa isaa isa guddaa ishiidhaaf kennuuf Baabilon Guddittii ni yaadate.
Odoolawwan hundi ni baqatan; gaaronnis hin argamne.
Achiis cabbii guguddaan tokkoon tokkoon isaa gara kiiloo giraamii 20 ulfaatu samii irraa namoota irratti gad buʼe; dhaʼichi cabbii sun akka malee guddaa waan tureef, namoonni sababii dhaʼicha cabbii sanaatiin kan kaʼe Waaqayyoon arrabsan.
Anis harka mirgaa isa teessoo irra taaʼe Sanaa keessatti maraa kitaabaa karaa lamaan irratti barreeffamee fi chaappaawwan torbaan akka gaaritti cufame tokko nan arge.
Maleekaan jabaan tokkos sagalee guddaadhaan, “Maraa kitaabaa kana hiikuu fi chaappaawwan kana banuun kan isaaf malu eenyu?” jedhee yommuu labsu nan arge.
Haa taʼu malee, samii keessa yookiin lafa irra yookiin lafa jala maraa kitaabaa kana hiikuu yookiin keessa isaa ilaaluu kan dandaʼe tokko illee hin turre.
Anis maraa kitaabaa kana hiikuun yookiin keessa isaa ilaaluun kan isaaf malu tokko illee waan hin argamneef hinqirfadhee nan booʼe.
Haa taʼu malee jaarsolii sana keessaa inni tokko, “Hin booʼin. Kunoo, hiddi Daawit, Leenci gosa Yihudaa, maraa kitaabaa kana hiikuu fi chaappaawwan isaa torban banuuf injifateera” naan jedhe.
Teessoo sana gidduu, uumamawwan jiraatoo arfan sana gidduu fi jaarsolii sana gidduu hoolaa qalame kan fakkaatu tokko dhaabatee nan arge; hoolichis gaanfa torbaa fi ija torba qaba ture; ijawwan kunis hafuurota Waaqayyoo warra gara guutummaa lafaatti ergaman torba argisiisu turan.
Innis yeruma sana gara fuulduraatti dhufee harka mirgaa isa teessoo irra taaʼe Sanaa irraa kitaabicha fudhate.
Yommuu inni maraa kitaabaa sana fudhatu, uumamawwan jiraatoon arfanii fi jaarsoliin 24 Hoolicha duratti kufan; tokkoon tokkoon isaaniis baganaa fi waciitii warqii ixaanni itti guutame qabatanii turan. (Ixaanichi kadhannaa qulqullootaa argisiisa.)
Isaan akkana jedhanii faarfannaa haaraa faarfatan: “Ati maraa kitaabaa sana fudhachuu fi chaappaawwan isaa banuun siif ni mala; sababiin isaas ati qalamteetta, dhiiga keetiinis gosa hundumaa keessaa, qooqa hundumaa keessaa, nama hundumaa keessaa, akkasumas saba hundumaa keessaa namoota Waaqayyoof bitteetta;
Waaqayyo keenyaaf moototaa fi luboota akka taʼan isaan goote; isaanis mootota taʼanii lafa irratti ni bulchu.”
Anis nan arge, naannoo teessichaa, naannoo uumama jiraatoo sanaa fi naannoo jaarsolii sanaatti sagalee maleekota hedduus nan dhagaʼe; lakkoofsi isaanii kumaatama kudhan siʼa kumaatama kudhanii fi kuma hedduu siʼa kuma hedduu ture;
isaanis sagalee guddaadhaan, “Hoolichi inni qalamee ture humna, qabeenya, ogummaa, jabina, kabaja, ulfinaa fi eebba fudhachuun isaaf ni mala” jedhu turan.
Anis uumamni samii keessa, lafa irra, lafa jala, galaanaa fi wantoonni isaan keessa jiran hundi, “Isa teessoo irra taaʼe Sanaa fi Hoolichaaf eebbi, kabajni, ulfinnii fi humni baraa hamma bara baraatti haa taʼu” yommuu jedhan nan dhagaʼe.
Uumamawwan jiraatoon arfan, “Ameen!” jedhan, jaarsoliin sunis kufanii waaqeffatan.
 Achiis nan arge, kunoo Hoolichi Gaara Xiyoon irra dhaabatee ture; warri 144,000 kanneen maqaan isaa fi maqaan Abbaa isaa adda isaanii irratti barreeffame isaa wajjin turan.
Anis sagaleen akka bishaanota hedduu fi akka kakawwee guddaan tokko yommuu samii keessaa dhufu nan dhagaʼe; sagaleen ani dhagaʼe sunis akka sagalee faarfattoonni baganaa isaanii taphachaa faarfatanii ture.
Isaanis teessoo sana duratti, uumamawwan jiraatoo arfan sana durattii fi jaarsolii sana duratti faarfannaa haaraa fakkaatu tokko faarfatan; faarfannaa kanas warra 144,000 lafa irraa bitaman malee namni kam iyyuu akka gaariitti barachuu hin dandeenye.
Isaan kun warra dubartootaan of hin xureessine dha; siruma iyyuu isaan qeerroo dha. Isaan warra bakka Hoolichi dhaqu hundatti isa duukaa buʼani dha. Isaan warra firii jalqabaa taʼanii Waaqayyoo fi Hoolichaaf ilmaan namootaa keessaa bitamani dha;
dubbiin gowwoomsaa tokko illee afaan isaanii keessatti hin argamne; mudaas hin qaban.
Maleekaan kan biraanis utuu samii walakkaa keessa balaliʼuu nan arge, inni misiraachoo bara baraa warra lafa irra jiraataniif, jechuunis saboota, gosoota, qooqawwanii fi namoota hundumaaf labsu qabatee ture.
Innis sagalee guddaadhaan, “Waaqayyoon sodaadhaa, ulfinas isaaf kennaa; saʼaatiin inni murtii itti kennu waan gaʼeef, isa samii, lafa, galaanaa fi burqituuwwan bishaanii uume Sana waaqeffadhaa” jedhe.
Maleekaa lammaffaan itti aansuudhaan, “Ishiin kufteetti! Baabilon Guddittiin ishiin saboonni hundi daadhii wayinii dheekkamsaa halalummaa ishii akka dhugan goote kufteetti!” jedhe.
Maleekaa sadaffaan isaan duukaa buʼee sagalee guddaadhaan akkana jedhe: “Namni kam iyyuu bineensichaa fi bifa fakkeenyaa isaa yoo waaqeffate, akkasumas adda isaa yookiin harka isaa irratti mallattoo isaa yoo fudhate,
inni daadhii wayinii dheekkamsa Waaqayyoo isa makaa hin qabnee fi xoofoo dheekkamsaa Isaa keessaa dhangalaʼu ni dhuga; akkasumas maleekota qulqulluu fi Hoolicha duratti ibiddaa fi dinyiidhaan ni cinqama.
Aarri cinqama isaanii baraa hamma bara baraatti ol ni baʼa; warri bineensichaa fi bifa fakkeenyaa isaa waaqeffatan, akkasumas warri mallattoo maqaa isaa fudhatan hundi halkanii fi guyyaa boqonnaa tokko illee hin qaban.
Qulqulloonni warri ajajawwan Waaqayyoo eeganii fi amantii Yesuus jabeessanii qabatan, jabaatanii dhaabachuun kan isaan barbaachisu kana irratti dha.”
Sagalee akkana jedhu tokkos samii keessaa nan dhagaʼe: “Kana barreessi: Ammaa jalqabee namoonni tokkummaa Gooftaa wajjin qaban eeganii duʼan gammadoo dha. Hafuurris eeyyee, wantoonni isaan hojjetan yeruma sana waan isaan duukaa buʼuuf, isaan dadhabbii isaanii irraa haa boqotan jedha.”
Achiis nan arge, kunoo, duumessi adiin tokko jira ture, duumessicha irras ilma namaa kan fakkaatu tokko taaʼeera, innis gonfoo warqii mataa isaa irra kaaʼatee fi haamtuu qaramaa harka isaatti qabatee ture.
Maleekaa kan biraan tokko iddoo qulqulluu mana qulqullummaa keessaa baʼee, isa duumessa irra taaʼe sanatti sagalee guddaadhaan, “Saʼaatiin makaraa waan gaʼee fi makarri lafaa guutummaatti waan bilchaateef haamtuu kee itti hiixadhuu haami” jedhee iyye.
Inni duumessa irra taaʼe sunis haamtuu isaa gara lafaatti erge, laftis ni haamamte.
Ammas maleekaa kan biraan iddoo qulqulluu mana qulqullummaa samii keessaa ni baʼe, innis haamtuu qaramaa qaba ture.
Ammas maleekaa kan biraan iddoo aarsaa keessaa baʼe, innis ibidda irratti aangoo qaba ture. Inni isa haamtuu qaramaa qabu sanatti sagalee guddaadhaan, “Firiin wayinii lafaa waan bilchaateef, haamtuu kee isa qaramaa itti hiixadhuutii hurbuu wayinii lafaa walitti qabi” jedhee iyye.
Maleekaan sunis haamtuu isaa gara lafaatti ergee, wayinii lafaa erga walitti qabee booda, iddoo cuunfaa wayinii guddaa dheekkamsa Waaqayyoo keessatti darbate.
Iddoon cuunfaa wayinii sunis magaalaa sanaa alatti dhidhiitame; iddoo cuunfaa wayinii sana keessaas dhiigni hanga luugama fardaatti ol dheeratuu fi gara fageenya kiiloo meetira 296 taʼu ni baʼe.
Innis laga bishaan jireenyaa akka kiristaalii qulqulluu isa teessoo Waaqayyoo fi teessoo Hoolichaa keessaa baʼee yaaʼu natti argisiise;
bishaanichis daandii guddaa magaalattii walakkaa gad yaaʼa ture. Bishaanicha gamaa fi gamanaan, mukeetiin jireenyaa jiʼa jiʼaan firii godhachuudhaan waggaatti siʼa 12 firii kennan jiru turan. Baalli mukeetii kanaas saboota fayyisuuf gargaara ture.
Magaalattii keessa kana booda abaarsi hin jiru. Kanaa mannaa teessoon Waaqayyoo fi teessoon Hoolichaa magaalattii keessa taʼa, garboonni Waaqayyoos tajaajila qulqulluu isaaf dhiheessu;
isaan fuula isaa ni argu; maqaan isaas adda isaanii irratti ni barreeffama.
Kana boodas achi keessa halkan hin jiru; Waaqni keenya Yihowaan ifa waan isaan irratti ibsuuf, ifni ibsaa yookiin ifni aduu isaan hin barbaachisu; isaanis baraa hamma bara baraatti mootota taʼanii ni bulchu.
Innis akkana naan jedhe: “Dubbiiwwan kun amanamoo fi dhugaa dha; eeyyee Yihowaan, Waaqni inni raajonni hafuuraan geggeeffamanii akka dubbatan godhe, wantoota dhiheenyatti raawwatamuu qaban garboota isaatti argisiisuuf maleekaa isaa ergeera.
Kunoo, ani dafee nan dhufa. Dubbiiwwan raajii maraa kitaabaa kana keessa jiru kan eegu kam iyyuu gammadaa dha.”
Wantoota kana kan dhagaʼee fi kan arge ana Yohaannisi. Anis yommuun wantoota kana dhagaʼee fi argetti isa waaqeffachuuf miilla maleekaa wantoota kana anatti argisiisaa ture sanaatti nan kufe.
Inni garuu, “Of eeggadhu! Akkana hin godhin! Ani akkuma kee fi akkuma obboloota kee warra raajota taʼanii fi warra dubbiiwwan maraa kitaabaa kana keessa jiru eeganii garbicha dha. Waaqayyoon waaqeffadhu!” naan jedhe.
Dabalataanis akkana naan jedhe: “Yeroon murteeffame sun waan dhihaateef, raajii maraa kitaabaa kana keessa jiru irratti chaappaa itti hin godhin.
Namni jalʼaan jalʼina isaa itti haa fufu; namni xuraaʼaan wanta xuraaʼaa hojjechuu isaa itti haa fufu; namni qajeelaan garuu wanta qajeelaa hojjechuu isaa itti haa fufu; namni qulqulluunis wanta qulqulluu hojjechuu isaa itti haa fufu.
“‘Kunoo, ani dafee nan dhufa, tokkoon tokkoon namaatiif akka hojii hojii isaatti isaaf kaffaluuf, badhaasni ani kennu ana bira jira.
Ani Alfaa fi Omeegaa, isa duraa fi isa boodaa, isa jalqabaa fi isa xumuraa ti.
Mukeetii jireenyaa irraa nyaachuuf mirga akka argatanii fi karaa karra ishii gara magaalattiitti seenuu akka dandaʼaniif, warri uffata isaanii miiccatan gammadoo dha.
Saroonni, warri gocha hafuurota hamoo raawwatan, warri halaleen, warri nama ajjeesan, warri waaqolii tolfamoo waaqeffatan, akkasumas warri soba jaallatanii fi warri sobduun hundi ala jiru.’
“‘Ani Yesuus faayidaa gumiiwwaniif jedhee waaʼee wantoota kanaa dhugaa siif baʼuuf maleekaa koo gara keetti ergeera. Ani hiddaa fi sanyii Daawiti, akkasumas bakkalcha ganamaa ifa guddaa qabu dha.’”
Hafuurichii fi misirrottiin “Kottu!” jedhu; kan dhagaʼu hundi “Kottu!” haa jedhu; kan dheebote hundi haa dhufu; kan barbaadu hundis bishaan jireenyaa tola haa fudhatu.
“Ani nama dubbiiwwan raajii maraa kitaabaa kana keessa jiran dhagaʼu hundumaatiif dhugaa nan baʼa: Namni kam iyyuu wantoota kana irratti yoo dabale, Waaqayyo dhaʼichawwan maraa kitaabaa kana keessatti barreeffaman isatti ni dabala;
namni kam iyyuu dubbiiwwan raajii maraa kitaabaa kana keessa jiran irraa yoo hirʼise, Waaqayyo mukeetii jireenyaa fi magaalaa qulqulluu maraa kitaabaa kana keessatti barreeffaman keessaa qooda isaa ni hirʼisa.
“Inni waaʼee wantoota kanaa dhugaa baʼu, ‘Eeyyee, ani dafee nan dhufa’ jedha.” “Ameen! Gooftaa Yesuus, kottu.”
Gaarummaa guddaan Gooftaa Yesuus qulqullootaa wajjin haa taʼu.
Anis mallattoo kan biraa guddaa fi dinqisiisaa taʼe samii keessatti nan arge, maleekonni torba dhaʼichawwan torba qabatanii turan. Dheekkamsi Waaqayyoo isaan kanaan waan xumuramuuf, dhaʼichawwan kun warra dhumaa ti.
Anis wanta galaana burcuqqoo ibiddaan makame fakkaatu tokko nan arge; warri bineensicha, bifa fakkeenyaa isaa fi lakkoofsa maqaa isaa injifatanis baganaawwan Waaqayyoo qabatanii galaana burcuqqoo sana bira dhaabatanii turan.
Isaanis akkana jedhanii faarfannaa Musee garbicha Waaqayyoo fi faarfannaa Hoolichaa faarfatu turan: “Yaa Waaqa keenya Yihowaa isa Hundumaa Dandeessuu, hojiiwwan kee guguddaa fi dinqisiisoo dha. Yaa Mootii bara baraa karaawwan kee qajeeloo fi dhugaa dha.
Yaa Yihowaa, ati qofaan amanamaa waan taateef, dhuguma kan si hin sodaannee fi maqaa keetiif ulfina kan hin kennine eenyu? Ajajawwan kee warri qajeeloon waan mulʼataniif, saboonni hundi dhufanii si duratti waaqeffatu.”
Kana booda nan arge, iddoo qulqulluun dunkaana ragaa baatuu samii keessatti banamee ture;
maleekonni torban warri dhaʼichawwan torba qabatan sunis uffata quncee talbaa qulqulluu fi calaqqisaa taʼe uffatanii, qoma isaanii sabbatawwan warqiitiin hidhatanii iddoo qulqulluu keessaa ol baʼan.
Uumamawwan jiraatoo arfan sana keessaa inni tokko waciitiiwwan warqii dheekkamsa Waaqayyoo isa baraa hamma bara baraatti jiraatuun guutaman torba maleekota torban sanatti kenne.
Ulfina Waaqayyoo fi humna isaatiin kan kaʼe iddoon qulqulluun sun aaraan guutame; hamma dhaʼichawwan torban maleekota torban sanaa xumuramanittis eenyu illee iddoo qulqulluu sanatti seenuu hin dandeenye.
Kana booda nan arge, kunoo, balballi banamaan tokko samii keessa jira ture; sagaleen ani jalqaba utuu inni anaa wajjin dubbatuu dhagaʼes akka sagalee malakataa ture; innis, “Kottu as baʼi, anis wantoota taʼuu qaban sitti nan argisiisa” jedhe.
Kana boodas yeruma sana hafuuraan humna nan argadhe, kunoo, teessoon tokko samii keessa taaʼee jira ture, teessoo sana irra kan taaʼe tokkos jira ture.
Inni taaʼe Sun bifti isaa dhagaa yaasphisii fi dhagaa saardiyon fakkaata ture, naannoo teessichaa hundas sabbatni Waaqayyoo imeraaldii fakkaatu jira ture.
Naannoo teessichaa hunda teessoowwan 24 jiru turan, teessoowwan sana irra jaarsoliin 24 uffata aʼadii uffatanii, akkasumas mataa isaaniitti gonfoowwan warqii kaaʼatanii utuu taaʼanii nan arge.
Teessoo sana keessaa bakakkaan, sagaleenii fi kakawween ni baʼa ture; teessoo sana dura ibsaan ibiddaa torba ni bobaʼu turan; wantoonni kun hafuurota Waaqayyoo torba argisiisu.
Teessoo sana dura wanti akka kiristaalii taʼee fi galaana burcuqqoo fakkaatu tokko jira ture. Gidduu, bakka teessichi jiru, naannoo teessichaa fuulduraa fi duubaan uumamawwan jiraatoon ijaan guutaman afur jiru turan.
Uumamni jiraataan inni tokkoffaan leenca fakkaata; uumamni jiraataan inni lammaffaan qotiyyoo fakkaata; uumamni jiraataan inni sadaffaan fuula fuula namaa fakkaatu qaba; uumamni jiraataan inni arfaffaan risaa balaliʼu fakkaata ture.
Uumamawwan jiraatoon arfan sun tokkoon tokkoon isaanii qoochoo jaʼa jaʼa qabu turan; naannoon isaanii fi keessi isaanii ijaan kan guutaman turan. Isaanis halkanii fi guyyaa utuu wal irraa hin kutin, “Qulqulluu, qulqulluu, qulqulluu dha Yihowaan, inni Hundumaa Dandaʼu, inni ture, inni jiruu fi inni dhufu” jedhu turan.
Uumamawwan jiraatoon sun isa baraa hamma bara baraatti jiraatuu fi teessoo irra taaʼe Sanaaf ulfina, kabajaa fi galata yommuu dhiheessan hundatti,
jaarsoliin 24 sun isa teessoo irra taaʼe Sana duratti kufanii, isa baraa hamma bara baraatti jiraatu Sana waaqeffatan, gonfoo isaaniis teessoo sana duratti gatanii akkana jedhan:
“Yaa Waaqa keenya Yihowaa, ati wantoota hundumaa waan uumteef, isaanis fedhii keetiin gara jireenyaatti waan dhufanii fi waan uumamaniif, ulfina, kabajaa fi humna fudhachuun siif ni mala.”
Anis maleekaan furtuu qilee qabuu fi funcaa guddaa harka isaatti qabate tokko yommuu samii keessaa gad buʼu nan arge.
Innis jawwee sana qabee waggaa 1,000f hidhe; jawween kun isa Diyaabilosii fi Seexana taʼe, jechuunis bofa isa jalqabaa ti.
Innis sana booda hamma waggaan 1,000 sun xumuramutti saboota akka hin dogoggorsineef qilee keessatti gad isa darbatee itti cufe; chaappaas irratti godhe. Sana booda yeroo gabaabaadhaaf hiikamuu qaba.
Anis teessoowwan nan arge, warri isaan irra taaʼan akka murteessaniif aangoon isaaniif ni kenname. Eeyyee anis lubbuu warra Yesuusiif waan dhugaa baʼaniif, akkasumas waaʼee Waaqayyoo waan dubbataniif ajjeefaman, lubbuu warra bineensicha yookiin bifa fakkeenyaa isaa hin waaqeffanne, akkasumas lubbuu warra mallattoo bineensichaa adda isaanii fi harka isaanii irratti hin fudhanne nan arge. Isaanis jireenya argatanii mootota taʼuudhaan Kiristoosii wajjin waggaa 1,000f bulchan.
(Warri duʼan kaan garuu hanga waggaan 1,000 sun xumuramutti jireenya hin arganne.) Kunis duʼaa kaʼuu isa jalqabaa ti.
Warri duʼaa kaʼuu isa jalqabaa keessaa qooda qaban hundi gammadoo fi qulqulloota dha; duuti inni lammaffaan isaan irratti aangoo hin qabu; kanaa mannaa isaan luboota Waaqayyoo fi luboota Kiristoos taʼu, mootota taʼaniis waggaa 1,000f Kiristoosii wajjin ni bulchu.
Akkuma waggaan 1,000 sun xumurameenis Seexanni iddoo itti hidhame sanaa gadhiifama;
achiis saboota golee lafaa arfan jiran dogoggorsuuf, akkasumas Googii fi Maagoogiin waraanaaf walitti qabuuf ni baʼa. Lakkoofsi isaanii akka cirracha galaanaa ti.
Isaanis guutummaa lafaa irra tamsaʼanii buufata warra qulqullootaa fi magaalaa jaallatamtuu sana marsan. Haa taʼu malee ibiddi samii irraa buʼee isaan fixe.
Diyaabilos inni isaan dogoggorsaa tures haroo ibiddaa fi dinyii bakka bineensichii fi raajii sobduun sun jiran keessatti gad darbatame; isaan baraa hamma bara baraatti halkanii fi guyyaa cinqamu.
Anis teessoo adii guddaa tokkoo fi isa teessicha irra taaʼe Sana nan arge. Laftii fi samiin isa duraa baqatan, iddoonis isaaniif hin argamne.
Anis warri duʼan, warri xixinnaanii fi warri guguddaan, teessoo sana dura dhaabatanii nan arge; maraawwan kitaabotaas ni banaman. Haa taʼu malee maraan kitaabaa kan biraan ni baname, innis kitaaba jireenyaa ti. Warri duʼanis maraa kitaabaa sana keessatti akka barreeffametti akka hojii hojii isaaniitti murtiin isaaniif kenname.
Galaanni, warra duʼanii isa keessa jiran ni kenne; duutii fi Awwaallis warra duʼanii isaan keessa jiran ni kennan, isaanis dhuunfaatti akka hojii hojii isaaniitti murtiin isaaniif kenname.
Duutii fi Awwaallis haroo ibiddaa keessatti darbataman. Haroon ibiddaa kun duʼa isa lammaffaa argisiisa.
Kana malees, kitaaba jireenyaa keessatti barreeffamee kan hin argamne hundi haroo ibiddaa sana keessatti darbatame.
Kana booda mallattoo guddaan tokko samii keessatti mulʼate: Dubartiin aduu uffatte, addeessi miilla ishii jala jiruu fi mataa ishii irratti gonfoo urjootaa 12 kaaʼatte tokko jirti turte;
ishiinis ulfa turte. Ishiin daʼuuf jecha ciniinsuudhaan qabamtee iyyiti turte.
Mallattoo kan biraanis samii keessatti ni mulʼate. Kunoo, jawwee guddaa diimaan mataa torbaa fi gaanfa kudhan qabu, akkasumas mataawwan isaa irraa gonfoo torba qabu tokko jira ture;
eegeen isaas urjoota samii harka sadii keessaa harka tokko harkisee gara lafaatti gad darbate. Jawween sunis yommuu dubartittiin deessu mucaa ishii liqimsuuf, dubartii daʼuuf jettu sana dura dhaabatee eega ture.
Ishiinis mucaa dhiiraa, eeyyee ilma saboota hunda ulee sibiilaatiin tiksuuf jedhu tokko deesse. Mucaan ishiis gara Waaqayyoo fi gara teessoo isaatti ol butame.
Dubartittiinis lafa onaa bakka Waaqayyo iddoo ishiidhaaf itti qopheessee fi bakka isaan guyyaa 1,260 ishii itti sooranitti baqatte.
Samii keessattis waraanni ni kaʼe: Mikaaʼelii fi maleekonni isaa jawwee sana irratti waraana banan; jawween sunii fi maleekonni isaas isaan irratti waraana banan;
haa taʼu malee isaan moʼuu hin dandeenye, sana booda samii keessatti iddoon isaaniif hin argamne.
Kanaaf jawwee guddaan sun, jechuunis bofti inni jalqabaa, inni Diyaabilosii fi Seexana jedhamu, inni guutummaa lafaa dogoggorsu sun gad darbatame; inni gara lafaatti gad darbatame; maleekonni isaas isaa wajjin gad darbataman.
Anis samii keessaa sagalee guddaa akkana jedhu tokko nan dhagaʼe: “Amma fayyinni, humnii fi Mootummaan kan Waaqayyo keenyaa, akkasumas aangoon kan Kiristoos taʼeera; sababiin isaas inni obboloota keenya himatu, inni halkanii fi guyyaa Waaqayyo keenya duratti isaan himatu sun gad darbatameera;
Isaanis dhiiga Hoolichaa fi dubbii dhugaa baʼiinsa isaaniitiin kan kaʼe isa moʼaniiru, hamma duʼaatti illee lubbuu isaanii hin mararsiifanne.
Kanaan kan kaʼes, isin samiiwwanii fi warri isaan keessa jiraattan gammadaa! Lafaa fi galaanaaf garuu wayyoo; sababiin isaas, Diyaabilos yeroo gabaabaa akka qabu waan beekeef aarii guddaadhaan gara keessanitti gad buʼeera.”
Jawween sun gara lafaatti akka gad darbatame yommuu hubatu, dubartittii ishii ilma deesse sana ariʼate.
Haa taʼu malee, dubartittiin fuula bofichaa duraa fagaattee iddoo lafa onaa keessatti ishiidhaaf qophaaʼee fi bakka baraaf, barootaa fi walakkaa baraatiif itti sooramtu sanatti akka balaliituuf qoochoon risaa guddaa lama ishiidhaaf kenname.
Bofichis dubartittiin lagichaan akka nyaatamtuuf, afaan isaa keessaa bishaan akka laga guddaa duuba ishiitiin dhangalaase.
Haa taʼu malee, lafti afaan ishii bantee laga jawween sun afaan isaa keessaa dhangalaase sana liqimsitee dubartittii gargaarte.
Kanaaf, jawween sun dubartii sanatti aaree, warra ajaja Waaqayyoo eeganii fi waaʼee Yesuus dhugaa akka baʼan hojiin isaaniif kenname, warra sanyii ishii keessaa hafan irratti waraana banuuf deeme.
Kana booda maleekaan kan biraan aangoo guddaa qabu tokko samii irraa gad buʼe; laftis ulfina isaatiin ibsite.
Innis sagalee guddaadhaan akkana jedhee iyye: “Kufteetti! Baabilon Guddittiin kufteetti; ishiin bakka jinniiwwan jiraatan taateetti; bakka hafuuronni xuraaʼoon, bakka simbirroonni xuraaʼoonii fi jibbisiisoon hundi dhokatan taateetti!
Wayinii dheekkamsaa halalummaa ishiitiin kan kaʼe saboonni hundi kufaniiru; mootonni lafaas ishii wajjin halalummaa raawwataniiru; daldaltoonni lafaas wantoota gatii guddaa qabanii fi dubartittiin kun walitti qabatte hedduudhaan sooreyyii taʼaniiru. Ishiinis wantoota kana walitti qabachuu ishiitti hin qaanofne.”
Sagalee kan biraanis samii keessaa yommuu akkana jedhu nan dhagaʼe: “Yaa saba ko, cubbuu ishii irratti akka hin hirmaannee fi dhaʼichi ishii irra gaʼu akka isin irra hin geenyeef ishii keessaa baʼaa.
Sababiin isaas cubbuun ishii hanga samii gaʼutti ol tuulameera; Waaqayyos gochawwan jalʼinaa ishiin hojjette yaadateera.
Wantuma ishiin warra kaan irratti raawwatte ishii irratti raawwadhaa; wanta ishiin raawwatteefis dachaa lama ishiidhaaf deebisaa; xoofoo ishiin itti bulbultettis dachaa lama godhaatii ishiidhaaf bulbulaa.
Hamma ishiin ulfina ofiif kennitee fi qaanii malee jireenya qananii keessa baʼaa taʼe jiraattetti, hammasuma cinqii fi gadda ishiidhaaf kennaa. Sababiin isaas ishiin garaa ishiitti, ‘Ani mootuu taʼee nan taaʼa; ani dubartii abbaan manaa irraa duʼe miti; gaddis matumaa ana irra hin gaʼu’ ofiin jetti.
Dhaʼichawwan ishii, duuti, gaddii fi beelli guyyaa tokkotti kan ishiitti dhufan kanaafi; ishiin guutummaatti ibiddaan ni gubamti, sababiin isaas Waaqni keenya Yihowaan inni ishiitti murteessu jabaa dha.
“Mootonni lafaa warri ishii wajjin halalummaa raawwatanii fi qaanii malee jireenya qananii keessa baʼaa ishii wajjin jiraatanis aara yommuu ishiin gubattu ol baʼu arganii ishiidhaaf ni booʼu, gaddaanis qoma isaanii rurrukutu.
Isaan cinqii ishii irra gaʼu waan sodaataniif fagoo dhaabatanii, ‘Baayʼee nama gaddisiisa, baayʼee nama gaddisiisa, ati magaalaa guddittiin, ati Baabilon magaalaa cimtuun, murtiin kee saʼaatii tokko keessatti gaʼeera!’ jedhu.
“Kana booda miʼa isaanii hunda kan bitu tokko illee waan hin jirreef, daldaltoonni lafaas ishiidhaaf ni booʼu, akkasumas ishiidhaaf ni gaddu,
miini isaanii hedduunis, warqii, meetii, dhagaa gatii guddaa qabu, callee, uffata quncee talbaa baʼeessa, uffata dhiilgee, haarrii, uffata diimaa dhiiga fakkaatu, akkasumas wantoota muka urgaaʼu irraa hojjetaman, miʼoota ilka arbaa hundumaa, muka gatii guddaa qabu hundumaa, sibiila diimaa hundumaa, sibiila hundumaa fi dhagaa adii hundumaa irraa hojjetaman turan;
kana malees qarafaa, qimamii Hindii, ixaana, zayitii urgaaʼu, lubaanjaa, daadhii wayinii, zayitii ejersaa, daakuu bullaaʼaa, qamadii, saawwan, hoolota, fardeen, gaarii, garbootaa fi lubbuu namootaa turan.
Eeyyee, firii gaariin ati hawwite si irraa fagaateera; nyaanni gaggaariin hundii fi wantoonni mimmiidhagoon hundi si biraa badaniiru; matumaa lammata deebiʼanii hin argaman.
“Daldaltoonni wantoota kana gurguranii fi warri sababii ishiitiin sooreyyii taʼan, cinqama ishii waan sodaataniif fagoo dhaabatanii booʼaa fi gaddaa
akkana jedhu: ‘Baayʼee nama gaddisiisa, baayʼee nama gaddisiisa, sababiin isaas magaalaa guddittiin, uffata quncee talbaa baʼeessa, uffata dhiilgee fi uffata diimaa dhiiga fakkaatu uffatte, akkasumas faaya warqii, dhagaa gatii guddaa qabuu fi calleedhaan baayʼee miidhagfamte sun,
qabeenyi guddaan akkasii saʼaatii tokko keessatti barbadaaʼeera!’ “Namoonni ajajaa doonii taʼan hundi, namoonni galaana irra imalan hundi, namoonni doonii irraa hojjetan hundii fi namoonni wanta galaana irraa argamuun jiraatan hundi fagoo dhaabatanii
aara yommuu ishiin gubattu ol baʼu ilaalanii, ‘Magaalaan, magaalaa guddittii fakkaattu eenyu?’ jedhanii iyyan.
Awwaara mataa isaanii irratti firfirsanii, iyyaa, booʼaa fi gaddaa, ‘Baayʼee nama gaddisiisa, baayʼee nama gaddisiisa, sababiin isaas magaalaa guddittiin, ishiin warri galaana irraa doonii qaban hundi qabeenya ishiitiin sooreyyii taʼan, saʼaatii tokko keessatti barbadoofteetti!’ jedhan.
“Yaa samii, isin qulqulloonni, ergamoonnii fi raajonni wanta ishii irra gaʼetti gammadaa; sababiin isaas Waaqayyo isiniif jedhee murtii isaa ishii irratti dabarseera!”
Maleekaan jabaan tokkos dhagaa akka dhagaa daakuu guddaa tokko ol fuudhee galaana keessatti gad darbatee akkana jedhe: “Baabilon magaalaa guddittiin, akkuma kana furgugifamtee ni darbatamti; matumaas deebitee hin argamtu.
Sagaleen warra baganaa rukutaa faarfatanii, sagaleen warra meeshaa muuziqaa taphatanii, sagaleen warra ulullee afuufanii fi sagaleen warra malakata afuufanii matumaa lammata si keessatti hin dhagaʼamu. Namni ogummaa hojii harkaa akkamii iyyuu qabu matumaa lammata si keessatti hin argamu; sagaleen dhagaa daakuus matumaa lammata si keessatti hin dhagaʼamu.
Ifni ibsaa matumaa lammata si keessatti hin ifu; sagaleen dhirsa misirroo fi sagaleen misirroo matumaa lammata si keessatti hin dhagaʼamu; sababiin isaas daldaltoonni kee namoota guguddaa lafaa turan, gocha hafuurota hamoo ati hojjetteenis saboonni hundi dogoggorfamaniiru.
Eeyyee, dhiigni raajotaa fi qulqullootaa, akkasumas dhiigni warra lafa irratti gorraʼaman hundumaa ishii keessatti argameera.”
Anis Hoolichi chaappaawwan torban keessaa isa tokko yommuu banu nan arge; uumamawwan jiraatoo arfan keessaa immoo inni tokko sagalee akka kakawweetiin “Kottu!” yommuu jedhu nan dhagaʼe.
Anis nan arge, kunoo, fardi adiin tokko jira ture; inni isa irra taaʼes futtaasaa xiyya ittiin darbatan qaba ture; gonfoon isaaf ni kenname, innis moʼaa fi moʼicha isaa xumuruuf baʼe.
Yommuu Hoolichi chaappaa isa lammaffaa banu, uumamni jiraataan inni lammaffaan “Kottu!” yommuu jedhu nan dhagaʼe.
Fardi diimaa kan biraan ni baʼe; inni isa irra taaʼes namoonni akka wal gorraʼaniif nagaa akka lafa irraa fuudhu aangoon isaaf kenname, goraadee guddaan tokkos isaaf kenname.
Yommuu Hoolichi chaappaa isa sadaffaa banu, uumamni jiraataan inni sadaffaan “Kottu!” yommuu jedhu nan dhagaʼe. Anis nan arge, kunoo, fardi gurraachi tokko jira ture; inni isa irra taaʼe harka isaatti madaallii qabatee ture.
Sagaleen uumamawwan jiraatoo arfan sana gidduudhaa kan dhufe fakkaatu tokkos, “Qamadii kiiloo tokko dinaaree tokkoon, garbuu kiiloo sadii dinaaree tokkoon; zayitii ejersaa fi daadhii wayinii hin miidhin” yommuu jedhu nan dhagaʼe.
Yommuu Hoolichi chaappaa isa arfaffaa banu, uumamni jiraataan inni arfaffaan, “Kottu!” yommuu jedhu nan dhagaʼe.
Anis nan arge, kunoo, fardi daalachi tokko jira ture; inni isa irra taaʼes maqaan isaa Duʼa jedhama ture. Awwaallis itti dhihaatee isa duukaa buʼa ture. Isaanis goraadee dheeraadhaan, hanqina nyaataatiin, dhaʼicha cimaadhaan, bineensota lafaatiin akka namoota ajjeesan kutaa lafaa harka afur keessaa harka tokko irratti aangoon isaaniif kenname.
Yommuu Hoolichi chaappaa isa shanaffaa banu, lubbuu namoota sababii dubbii Waaqayyoo fi sababii dhugaa baʼuu isaaniitiif gorraʼaman iddoo aarsaa jalatti nan arge.
Isaanis, “Yaa Gooftaa Ol Aanaa, qulqulluu fi dhugaa kan taate, ati warra lafa irra jiran irratti murteessuu irraa, akkasumas dhiiga keenyaaf haaloo baʼuu irraa kan of qusattu hamma yoomiitti?” jedhanii sagalee guddaadhaan iyyan.
Tokkoon tokkoon isaaniitiifis uffanni adiin ni kenname; isaanis hanga lakkoofsi warri akkuma isaanii garboota taʼanii fi obboloonni isaanii warri akkuma isaanii ajjeefamuuf jiran guututti yeroo muraasaaf akka boqotan isaanitti himame.
Yommuu Hoolichi chaappaa isa jaʼaffaa banu nan arge, kirkirri lafaa guddaanis ni taʼe; aduunis akka uffata gaddaa rifeensa irraa hojjetametti ni gurraachofte; guutummaan addeessaa dhiiga fakkaatte;
urjiiwwan samii, akka harbuun qilleensa cimaadhaan yommuu raafamu firiiwwan isaa warri hin bilchaanne harcaʼanitti lafa irratti harcaʼan.
Samiinis akka maraan kitaabaa maramaa jirutti iddoo isaatii kaʼe; gaaronni hundii fi odoolawwan hundis iddoo isaaniitii buqqifaman.
Kana malees, mootonni lafaa, abbootiin taayitaa aangoo guddaa qaban, ajajjoonni waraanaa, sooreyyiin, warri jaboon, garboonni hundii fi namoonni bilisa taʼan hundi holqawwanii fi kattaawwan gaarotaa keessa dhokatan.
Isaanis gaarotaa fi kattaawwan sanaan akkana jedhan: “Nu irratti kufaa, fuula isa teessoo irra taaʼe Sanaa fi dheekkamsa Hoolichaa jalaa nu dhoksaa;
sababiin isaas, guyyaan dheekkamsa isaanii inni guddaan dhufeera, eenyutu dhaabachuu dandaʼa ree?”
Yommuu Hoolichi chaappaa isa torbaffaa banu, samii keessatti gara saʼaatii walakkaatiif callisni ni taʼe.
Anis maleekota torban Waaqayyo dura dhaabatan nan arge, malakanni torbas isaaniif ni kenname.
Maleekaa kan biraan qodaa ixaanaa warqii qabate tokkos dhufee iddoo aarsaa bira dhaabate; innis kadhannaa qulqulloota hundaa wajjin iddoo aarsaa warqii irraa hojjetamee fi isa teessicha dura jiru irratti akka dhiheessuuf ixaanni hedduun isaaf kenname.
Aarri ixaanichaas kadhannaa qulqullootaa wajjin harka maleekichaa irraa Waaqayyo duratti ol baʼe.
Haa taʼu malee, yeruma sana maleekichi qodaa ixaanaa sana fudhatee ibidda iddoo aarsaa sana irraa hamma tokko itti guutee gara lafaatti darbate. Achiis kakawween, sagaleen, balaqqeessi bakakkaa fi kirkirri lafaa ni taʼe.
Maleekonni torban malakata torba qabatanis afuufuuf qophaaʼan.
Maleekaan inni jalqabaa malakata isaa afuufe. Cabbii fi ibiddi dhiigaan makames ni roobe; innis gara lafaatti gad darbatame; laftis harka sadii keessaa harki tokko ni gubatte; mukeetiin harka sadii keessaa harki tokko ni gubatan; biqiltoonni magariisa taʼan hundis ni gubatan.
Maleekaan inni lammaffaan malakata isaa afuufe. Wanti gaara guddaa ibiddaan gubachaa jiru fakkaatu tokkos galaana keessatti gad darbatame. Galaanichis harka sadii keessaa harki tokko dhiiga taʼe;
uumamawwan galaanaa lubbuu qaban harka sadii keessaa harki tokko ni duʼan; dooniiwwanis harka sadii keessaa harki tokko ni caccaban.
Maleekaan inni sadaffaan malakata isaa afuufe. Urjii guddaan akka ibsaa bobaʼu tokkos samii keessaa ni kufe, innis lageen harka sadii keessaa harka tokko irratti, akkasumas burqituuwwan harka sadii keessaa harka tokko irratti kufe.
Maqaan urjichaa “Hadheessaa” jedhama. Bishaanonni harka sadii keessaa harki tokko ni hadhaaʼan, bishaanonni kun waan hadhaaʼaniif namoonni hedduun bishaanota sanaan kan kaʼe ni duʼan.
Maleekaan inni arfaffaan malakata isaa afuufe. Aduun harka sadii keessaa harki tokko, addeessi harka sadii keessaa harki tokko, urjiiwwan harka sadii keessaa harki tokko ni rukutaman; kunis kan taʼe isaan harka sadii keessaa harki tokko akka dukkanaaʼaniif, guyyaan harka sadii keessaa harki tokko, halkanis harka sadii keessaa harki tokko ifa akka hin arganneefi.
Anis nan arge, risaan samii walakkaa balaliʼu tokko sagalee guddaadhaan, “Sagalee malakataa guddaa maleekonni hafan sadan malakata isaanii afuufuuf qophaaʼan dhageessisaniin kan kaʼe warra lafa irra jiraataniif wayyoo, wayyoo, wayyoo!” yommuu jedhu nan dhagaʼe.
