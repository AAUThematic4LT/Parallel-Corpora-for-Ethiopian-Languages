ዓለም ለኻዊ ድንጋገ ስብአው መሰላት 
መእተዊ 
አብ ዓለም ንናይ ኩሎም ሰባት ተፈጥሮአዊ ክብረትን ናማዕረን ዘይገሃሱን ሰብአዊ መሰላትን ምቕባል መሰረት ነፃነት፣ፍትሕን ሰላምን ስለ ዝኾነ፣
ንሰብአዊ መሰላት አብ ግምት ዘይምእታውን ምጥሓስን ንሕልና ወዲ ሰብ ዘቑሰለን አረሜናዊ ተግባራት ዘስዓበን ምኳኑ፣ ናይ ዘረባን እምነትን ነፃነት ዘለዋ፣ካብ ፍርሕን ፀገምን ነፃ ዝኾነት ዓለም ንክትህልዉ ዝለዓለ ትምኒት ደቂ ሰባት ምዃኑ ስለ ዝተአመነሉ፣
ወዲ ስብ ምልኪን ወፅዓን ንምውጋድ ሓይሊ ንክጥቀም ምእንቲ ከይግደድ ሰብኣዊ መሰላት ብሕጊ ክኽበሩ አድላዩ ስለዝኮነ፣
አብ መንጎ ሃገራት ምሕዝነታዊ ዝምድናታት ንኽዓቢ ምሕጋዝ አድላዩ ስለዝኾነ፣
ህዝብታት ውድብ ሕቡራት መንግስታት አብ ቻርተር ውድብ ሕቡራት መንግስታት ንመሰረታዊ ሰብአዊ መሰላት ፤ ንኽብርን ልዕልነትን ሰብአዊ ፍጡር፤ ንማዕረ መሰላት ደቂ ተባዕትዮን ደቂ አንሰቲዮን ዘለዎም እምነት ብምርግጋፆምን አብ ዝሰፍሐ ነፃነት ከዓ ማሕበራዊ ምዕባለን ዝሓሸ ደረጃ መነባብሮን ንምዝርጋሕ ዝወሰኑን ስለዝኾነ፣
አባል መንግስታት ምስ ውድብ ሕቡራት መንግስታት ብምትሕግጋዝ ሰብአዊ መሰላትን መሰረታዊ ነፃነታትን ዓለምለኻዊ ጠመተን ሓለዋን ምእንቲ ክረኽቡ ንምፅዓር ዝጠልቡ ስለዝኾነ፤ 
እዚ ጠለብ’ዚ መሊኡ ንክረጋገፅ ብዛዕባ እዞም መሰላትን ነፃነታትን እዚኣቶም ሓባራዊ ግንዛበ ምሓዝ ብጣዕሚ አድላዩ ስለዘኾነ፣
ስለዚ ሓፈሻዊ ጉባኤ ውድብ ሕቡራት መንግስታት 
ኩሎም ህዝብታትን ኩሎም ሃገራትን ክሳብ ሕድሕድ ውልቀሰብን ክሳብ ሕድሕድ ክፍሊ ማሕበረ-ሰብን ነዚ ድንጋገ እዚ ኩሉ ጊዜ ብምዝካር እዞም መሰላት እዚአቶም አኽብሮት ንክረኸቡ ብምስትምሃርን ብትምህርትን ንክፅዕሩ፣ከምኡ’ውን ብሃገራውን ዓለምለኻውን ማዕበልቲ ስጉምቲታት ፡ አብ ህዝብታት አባል ሃገራትን ኣብ ግዝአቶም ኣብ ዘለው ህዝብታትን ሓፈሻውን ግብራውን ተቐባልነትን ሓለዋን ምእንቲ ክረኽቡ ነዚ ዓለምለኻዊ ድንጋገ ሰብኣዊ መሰላት አዊጁዎ አሎ፡፡
ብመንፅር ክብርን መሰልን ኩሎም ሰባት እንትውለዱ ነፃን ማዕረን እዮም፡፡ ምስትውዓልን ሕልናን ዝተዓደሎም ብምዃኖም ንሕድሕዶም ብሕውነታዊ መንፈስ ክተሓላለዩ አለዎም፡፡
ሕድሕድ ሰብ ብዘርኢ፣ብፆታ፣ብቀለም፣ብቋንቋ ፣ብሃይማኖት፣ ብፖለቲካ ወይ ብካልኦት አረአእያታት፣ ብብሄር ወይ ብማሕበራዊ መበቄል ፣ ብሃቡቲ፣ብትውልዲ ወይ ብካልኦት ደረጃታት አድልዎ እንተይተገበረሉ አብዚ ድንጋገ እዚ ናይ ዝሰፈሩ ኩሎም መሰላትን ነፃነታትን ተጠቃሚ እዩ፡፡ ብተወሳኺ ሓደ ዜጋ፣ሃገሩ ነፃ ግዝአት፣ብሞግዚት ዝመሓደር፣ዓርሰ ምምሕዳር ዘይብሉ ወይ አብ ትሕቲ ዝኾነ ይኹን ሉአላዊ ገደብ ዝርከብ እንተኾነ’ውን ብምኽንያት ናይ ሃገሩ ፖለቲካዊ፣ሕጋዊ ስልጣን ወይ ዓለምለኻዊ ደረጃ አድልዎ አይፍፀሞን፡፡
ሕድሕድ ሰብ ብህይወት ናይ ምንባር፣ናይ ነፃነትን ድሕንነትን መሰል አለዎ፡፡
ሕድሕድ ሰብ ብባርነት ወይ ብጊልያነት ክግዛእ የብሉን፡፡ ባርነትን ናይ ባርያ ንግድን ብዝኾነ ይኹን መልክዑ ክልኩል እዩ፡፡
ሕድሕድ ሰብ ከቢድ ስቓይ ዘውርድ፣ጭካነ  ዝመልኦ፣ኢሰብአዊ ወይ ሰብአዊ ክብሩ ዘዋርድ አተሓሕዛ ወይ መቕፃዕቲ አይፍፀሞን፡፡
ሕድሕድ ሰብ አብ ዝኾነ ይኹን ቦታ አብ ቅድሚ ሕጊ ብሰብአዊ መንነቱ ንክፍለጥ መሰል አለዎ፡፡
ኩሎም ሰባት አብ ቅድሚ ሕጊ ማዕረ አብ ልዕሊ ምዃኖም ብዘይ አፈላላይ ናይ ሕጊ ማዕረ ሓለዋ ክግበረሎም መሰል አለዎም ፡፡ ኩሉም ሰባት ነዚ ድንጋገ’ ዚ ብምጥሓስን ነዚ ድንጋገ’ዚ ንምጥሓስ ብዝግበሩ ምልዕዓላትን ካብ ዝበፅሖም አድልዎ ሓለዋ ናይ ምርካብ ማዕረ መሰል አለዎም፡፡
ሕድሕድ ሰብ ብሕገ መንግስቲ ወይ ብሕጊ ዝተፈቐዱሉ መሰረታዊ መሰላት እንትጠሓስዎ ሰልጣን ብዘለዎ ሃገራዊ ቤት ፍርዲ ግቡእ ካሕሳ ናይ ምርካብ መሰል አለዎ፡፡
ሕድሕድ ሰብ ብሕጊ ካብ ዝተደንገገ ስርዓት ወፃኢ አይእሰርን፣አይተሓዝን ወይ አይሕየርን፡፡
ሕድሕድ ሰብ መሰሉን ግቡኡን፣ከምኡ’ውን ንዝቐርበሉ ዝኾነ ይኹን ገበናዊ ክሲ ዝምልከቱ ጉዳያት ንምውሳን አብ ነፃን ዘይአድላውን ቤት ፍርዲ ብፍትሓውን ዕላውን መንገዲ ንክራአዩሉ ምሉእ ማዕርነት አለዎ፡፡
ብዘቕፅዕ ገበን ዝተኸሰሰ ሕድሕድ ሰብ መከላኸሊኡ አቕረቡ ኣብ ዝካተዓሉ እዋን ብሕጊ ገበነኛ ምዃኑ ክሳብ ዝረጋገፅ ከምንፁህ ሰብ ክቑፀር መሰል አለዎ፡፡
ሕድሕድ ሰብ ሓደ ነገር አብ ዝተፈፀመሉ እዋን ነቲ ጉዳይ ምፍፃም ወይ ዘምፍፃም ገበን ምዃኑ  ብሃገራዊ ወይ ብዓለምለኻዊ ሕጊ ተደንጊጉ ክሳብ ዘይፀንሐ ብሓላፍነት አይሕተትን ፡፡ከምኡ ’ውን ነቲ ገበን አብ ዝፈፀምሉ እዋን ነቲ ገበን ተወሲኑ ካብ ዝነበረ መቕፃዕቲ ንላዕሊ ዝኽብድ መቕፀዕቲ ክውስኖ አይግባእን፡፡
ሕድሕድ ሰብ ብሕጊ ካብ ዝተደንገገ ስርዓት ወፃኢ አብ ልዕሊ ውልቀ ህይወቱ፣ቤተሰቡ፣ገዝኡ ወይ አብ ርክባቱ ጣልቃ ዝአትዎ አይህልውን፡፡ አብ ልዕሊ ክብሩን ዝንኡን በደል አይፍፀምን ፡፡ ዝኾነ ይኹን ሰብ ከምዚኦም ካብ ዝአመሰሉ ኢድ አእታውነት ወይ ከዓ በደል ዝከላኸለሉ ውሕስነት ሕጊ ናይ ምርካብ መሰል አለዎ፡፡
ሕድሕድ ሰብ አብ ውሽጢ ዝነብረሉ ሃገር ናይ ምዝውዋርን ምንባርን መሰል አለዎ፡፡
ሕድሕድ ሰብ ካብ ዝኾነት ትኹን ሃገር እንኮላይ ካብ ሃገሩ ናይ ምውፃእን እንደገና ናብ ሃገሩ ናይ ምምላስን መሰል አለዎ፡፡
ሕድሕድ ሰብ ካብ ንህይወቱ ሓደገኛ ዝኾኑ ግፍዕታት አምሊጡ አብ ካልኦት ሃገራት ዑቕባ ናይ ምሕታትን ናይ ምርካብን መሰል አለዎ፡፡
እዚ መሰል እዚ ብጭቡጥ ፖለቲካዊ ኣብ ዘይኮኑ ገበናት ወይ ንዕላማታትን መምርሕታትን ውድብ ሕቡራት መንግስታት አብ ዝፃረሩ ተግባራት አየገልግልን፡፡
ሕድሕድ ሰብ ዜግነት ናይ ምርካብ መሰል አለዎ፡፡
ሕድሕድ ሰብ ብሕጊ ካብ ዝተደንገገ ስርዓት ወፃኢ ዜግነቱ ክቕንጠጥ ወይ ዜግነቱ ናይ ምልዋጥ መሰሉ ክኽልከል አይኽእልን፡፡
ንዓቕመ አዳምን ሄዋንን ዝበፅሑ ደቂ ተባዕትዮን ደቂ ኣንስትዮን ዘርኢ፣ዜግነት ወይ ሃይማኖት እንተይገደቦም ናይ ምምርዓውን ቤተሰብ ናይ ምምስራትን መሰል አለዎም ፡፡ ኣብ አመሰራርታ ሓዳር ፣ ኣብ እዋን ሓዳርን ኣብ እዋን ፍትሕን ማዕረ መሰል አለዎም፡፡
መርዓ ብነፃን ምሉእ ፍታውን ተመራዓውቲ  ጥራይ ይፍፀም
ቤተሰብ ተፈጥሮኣውን መሰረታውን ጉጀለ ሕብረተሰብ እዩ፡፡ ስለዝኾነ ካብ ሕብረተሰብን ካብ መንግስትን ሓለዋ ናይ ምርካብ መሰል አለዎ፡፡
ሕድሕድ ሰብ ብውልቁ ይኹን ምስ ካልኦት ብሓባር ንብረት ናይ ምውናን መሰል አለዎ፡፡
ሕድሕድ ሰብ ብሕጊ ካብ ዝተደንገገ ስርዓት ወፃኢ ንብረቱ አይውረስን፡፡
ሕድሕድ ሰብ ናይ አተሓሳስባ ፣ሕልናን ሃይማኖትን ነፃነት አለዎ፡፡ እዚ መሰል እዚ ሕድሕድ ሰብ ሃይማኖቱ ወይ እምነቱ ንምልዋጥ ፣ከምኡ’ውን ንብሕቱ ወይ ምስ ካልኦት ብሓባር ኮይኑ ብዕሊ ወይ ብውልቀ ብዛዕባ ሃይማኖቱ ወይ እምነቱ ክሰብኽ ፣ ክትግበር፣ ከምልኽ ወይ ከብዕል ንዘለዎ ነፃነቱ የጠቓልል፡፡ሕድሕድ ሰብ ናይ ምሕሳብን ሓሳቡ ናይ ምግላፅን ነፃነት አለዎ፡፡ እዚ መሰል እዚ ብዘይ ኢድ አእታውነት ባዕላዊ አተሓሳስባ ናይ ምሓዝ ፣ ብዘይ ናይ ዶብ ማዕገቲ ካብ ዝኾነ ይኹን ሜላ መራኸቢ ሓበሬታን ሓሳብን ናይ ምንዳይ ፣ምቕባልን ምትሕልላፍን ነፃነት’ውን የጠቓልል፡፡
ሕድሕድ ሰብ ብሰላም ናይ ምእካብን ምውዳብን ነፃነት መሰል አለዎ፡፡
ሕድሕድ ሰብ ብማሕበር ንኽውደብ አይግደድን፡፡
ሕድሕድ ሰብ ብቀጥታ ወይ ብነፃ መረፃ ብዝተመረፁ ወከልቱ አቢሉ አብ መንግስቲ ሃገሩ ናይ ምሰታፍ መሰል አለዎ ፡፡
ሕድሕድ ሰብ ብህዝባዊ አገልግሎታት ሃገሩ ብማዕረ ናይ ምጥቃም መሰል አለዎ፡፡
ድልየት ህዝቢ መሰረት ሰልጣን መንግስቲ ክኽውን አለዎ፡፡እዚ ድልየት እዚ ብምስጢር ወይ ብተመሳሳሊ መንገዲ በብጊዜኡ ብዝካየድ ፣ ኩሉ ብማዕረ ዝሳተፈሉን አጠቓላልን ብዝኾነ ትኽክለኛን ነፃን ናይ ምድማፅ ስርዓት ክግለፅ አለዎ፡፡
ሕድሕድ ሰብ አባል ሕብረተሰብ ከም ምዃኑ መጠን መሰል ማሕበራዊ ውሕስነት አለዎ፡፡ከምኡ ’ውን ብሃገራዊ ፃዕርን ብዓለም ለኻዊ ምትሕብባርን ምስ ውዳበን ሃብትን ሕድሕድ መንግስቲ ብዝስማማዕ መልክዑ ንክብሩን ንነፃ ዕቤት ሰብአዊ መንነቱን አድለይቲ ዝኾኑ ቁጠባዊ ፣ ማሕበራውን ባህላውን መሰላቱ ክረጋግፁሉ መሰል አለዎ፡፡
ሕድሕድ ሰብ ንስራሕ ፣ ንነፃ መረፃ ዓይነት ስራሕ፣ ንፍትሓውን ምቹእን ኩነታት ስራሕን ስራሕ ከይስእን ንዝግበር ሓለዋ መሰል አለዎ፡፡
ሕድሕድ ሰብ ብዘይ አድልዎ ንሓደ ዓይነት ስራሕ ማዕረ ክፍሊት ናይ ምርካብ መሰል አለዎ፡፡
ሕድሕድ ኣብ ስራሕ ዝርከብ ሰብ ሰብአዊ ክብሩን ክብሪ ቤተሰቡን ዝሕለወሉ አድላዩ እንተኾይኑ ’ውንብካልኦት ማሕበራዊ ውሕስነታት ዝድገፍ ፍትሓውን ዘተባብዕን ፃማ ረሃፁ ናይ ምርካብ መሰል አለዎ፡፡
ሕድሕድ ሰብ ረብሓታቱ ንምርግጋፅ ማሕበራዊ ሞያ ምጥያሽን አባል ናይ ምዃንን መሰል አለዎ፡፡
ሕድሕድ ሰብ ናይ ስራሕ ስዓት ዕረፍቲ፣ናይ መዘናግዒ ጊዜ፣ ከምኡ’ውን ፍትሓዊ መጠን ስዓታት ስራሕን መሃያ ዝኸፈለሎም ህዝባዊ ብዓላትን ክህልውዎ መሰል አለዎ፡፡
ሕድሕድ ሰብ ንጥዕናን ድሕነትን ዓርሱን ቤተሰቡን ዝበቅዕ ደረጃ መነባብሮ እንኮላይ ምግቢ፣ክዳን፣ መንበሪ ገዛ፣ሕክምናን አድለይቲ ማሕበራዊ አገልግሎታትን ናይ ምርካብ መስል አለዎ፡፡ ከምኡ’ውን ስራሕ እንትስእን ፣ አንትሓምም፣አካለ ጉዱእ እንትኽውን ካብ ሰብ ሓዳር ሓዲኦም እንትመውት፣ እንትሽምግል ወይ ካልኦት ልዕሊ ቁፅፅሩ እኾኑ ፀገማት መነባብሮ እንተጋጥምዎ ድሕነቱ ንክሕለወሉ መሰል አለዎ፡፡
አዴታትን ህፃናትን ፍሉይ ክንክን ሓገዝን ናይ ምርካብ መሰል አለዎም፡፡ብሕጋዊ ወይ ብዘይሕጋዊ መርዓ ዝውለዱ ኩሉም ህፃናት ብማዕረ ማሕበራዊ ሓለዋ ናይ ምርሃብ መሰል አለዎም፡፡
ሕድሕድ ሰብ ዕድል ትምህርቲ ናይ ምርካብ መሰል አለዎ፡፡ ትምህርቲ እንተውሓደ አብ ቀዳማይን መሰረታውን ብርክታት ብነፃ ክወሃብ አለዎ፡፡ ትምህርቲ ቀዳማይ ብርኪ ግድነታዊ ክኽውን አለዎ፡፡ ቴክኒካውን ሞያውን ትምህርቲ ብሓፈሻ ክማላእ አለዎ፡፡ ዕድል ላዕለዋይ ብርኪ ትምህርቲ ድማ አብ ብቕዓት ተመስሪቱ ብማዕረ ክወሃብ አለዎ፡፡
ትምህርቲ ኣብ ምሉእ ምዕባለ ሰብአዊ ፍጡርን ኣብ ምጥንኻርን ምኽባርን ሰብአዊ መሰላትን መሰረታዊ ነፃነታትን ዘተኮረ ክኽውን አለዎ፡፡ ትምህርቲ ኣብ መንጎ ኩሎም መንግስታት ፣ ዘርአዊ ወይ ሃይማኖታዊ ጉጅለታት ፣ምርድዳእ፣ምክእኣልን ምሕዝነትን ዘማዕብል ክኽውን አለዎ፡፡ ብተወሳኺ ውድብ ሕቡራት መንግስታት ሰላም ንምዕቃብ ንዘካይዶም ተግባራት ክሕግዝ አለዎ፡፡
ሕድሕድ ሰብ ኣብ ባህላዊ ህይወት ሕብረተሰብ ብነፃ ንክሳተፍ ፣ ካብ ኪነት ተጠቃሚ ክኽውን ፣ ኣብ ሳይነሳዊ ምዕባለ ብፅሒቱ ንከበርክትን ካብ ውፅኢቱ ንክጥቀምን መሰል አለዎ፡፡
ሕድሕድ ሰብ ባዕሉ ካብ ዝፈጠሮ ሳይንሳዊ ፣ስነ ፅሑፋዊ ወይ ኪነታዊ ውፅኢታት ሞራላውን ንዋታውን ረብሓታቱ ንክሕለውሉ መሰል አለዎ፡፡
ዝኾነ ይኹን ሰብ አብዚ ድንጋገ እዚ ዝሰፈሩ መሰላትን ነፃነታትን ዝረጋገፀሉ ማሕበራውን ዓለም ለኻውን ስርዓት ናይ ምርካብ መሰል አለዎ፡፡
ዝኾነ ይኹን ሰብ ነቲ ብሕታዊ መረጋገፂ ነፃን ዝተማልአን ምዕባለ ሰብአዊ መንነቱ ዝኾነ ሕብረተሰብ ዝፍፅሞም ግቡአት አለውዎ፡፡
ዝኾነ ይኹን ሰብ አጠቓቕማ መሰላቱን ነፃነታቱን ንመሰላትን ነፃነታትን ካልኦት ንምቕባልን ንምኽባርን፣ ኣብ ሓደ ዲሞክራሲያዊ ሕብረተሰብ ዘድልዩ ስነ ምግባር፣ ፀጥታን ድሕነትን ንምምላእን ተባሂሉ ብሕጊ ንዝተወሰኑሉ ማዕቀባት ጥራሕ ተገዛዒ ይኽውን፡፡
እዞም መሰላትን ነፃነታትን እዚአቶም ብዝኾነ ይኹን መንገዲ አንፃር ዕላማታትን መምርሕታትን ውድብ ሕቡራት መንግስታት ክትግበሩ አይኽእሉን፡፡
ካብ ውሽጢ እዚ ድንጋገ እዚ ዝኾነ ይኹን መንግስቲ ፣ጉጅለ ወይ ውልቀ ሰብ ፣አብዚ ድንጋገ እዚ ካብ ዝሰፈሩ መሰላትን ነፃነታትን ንገሊኦም ንምጥሓስ አብ ዝዓለመ ምንቅስቓስ ንክሳተፍ ወይ ዝኾነ ይኹን ተግባር ንክፍፅም መሰል ከም ዘለዎ ዝሕብር ተገይሩ ዝትርጎም ውሳነ የለን፡፡
ፌዴራል ነጋሪት ጋዜጣ ፌዴራላዊ ዴሞክራስያዊ ሪፖብሊክ ኢትዮጵያ
ሓፈሻዊ ሕጋገታት
እዚ ሕገ መንግስቲ ንኣታሃናንፃ ፌዴራላውን ዴሞክራሲያውን መንግስቲ ይሕግግ ።
በዚ መሰረት መንግስቲ ኢትዮጵያ ፌዴራላዊ ዴሞክራሲያዊ ሪፖብሊክ ኢትዮጵያ ብዝብል ስያመ ይፅዋዕ ።
ዶብ ግዝኣት ኢትዮጵያ
ዶብ ግዝኣት ኢትዮጵያ ንዶብ ኣባላት እቲ ፌዴራል ዘጠቃልል ኮይኑ እቲ ብመሰረት ዓለም ለኻዊ ስምምዕ ዝተወሰነ እዩ ።
ሰንደቅ ዕላማ ኢትዮጵያ
ሰንደቅ ዕላማ ኢትዮጵያ ኣብ ላዕሊ ቆፅለዋይ ኣብ ማእኸል ብጫ ፣ ኣብ ታሕቲ ቀይሕ ኮይኑ ኣብ ማእኸሉ ሃገራዊ ኣርማ ይህልዎ ። 
ሰለስቲኦም ሕብርታት ብማዕረ ተገዲሞም ይቅመጡ ።
ኣብቲ ሰንደቅ ዕላማ ዝቅመጥ ሃገራዊ ኣርማ ብሄራት ፣ ብሄረሰባት ፣ ህዝብታትን ሃይማኖታትን ኢትዮጵያ ብሓባርን ብማዕርነትን ንምንባር ዘለዎም ተስፋ ዘንፀባርቅ ይኸውን ። 
ኣባላት እቲ ፌዴራል ነናይ ባዕሎም ሰንደቅ ዕላማን ኣርማን ክህልዎም ይኽእል ። ነቲ ዝርዝር ኣብ ነናይ ባዕሎም ቤት ምኽሪ ይውስኑ ።
ሃገራዊ መዝሙር ኢትዮጵያ
ሃገራዊ መዝሙር ኢትዮጵያ ንዕላማታት እዚ ሕገ መንግስትን ህዝብታት ኢትዮጵያ ኣብ ዴሞክራሲያዊ ስርዓት ንምንባር ዘለዎም እምነት ከምኡ እውን ናይ መፃኢ ሓበራዊ ዕድሎም ዘንፀባርቅ ኮይኑ ክቅረፅ ብሕጊ ይውሰን ።
ኩሎም ቋንቋታት ኢትዮጵያ ብማዕረ መንግስታዊ ኣፍልጦ ይህልዎም ።
ኣምሓርኛ ፣ ቋንቋ ስራሕ መንግስቲ ፌዴራል ይኸውን ።
ኣባላት እቲ ፈዴሬሽን ነናይ ባዕሎም ቋንቋ ስራሕ ብሕጊ ይውስኑ ።
ወለዱ/ወለዳ ወይ ድማ  ካብ ወለዱ/ወለዳ ሓዲኦም ኢትዮጵያዊ/ኢትዮጵያዊት ዝኾነ/ዝኾነት ኢትዮጵያዊ ዜጋ እዩ/እያ ።
ዜጋታት ወፃኢ ሃገር ዜግነት ኢትዮጵያ ክጐናፀፉ ይኽእሉ ።
ዜግነት ብዝምልከት እቲ ዝርዝር ብሕጊ ይውሰን ።
ናይ ፆታ ኣገላልፃ
ኣብዚ ሕገመንግስቲ ብተባዕታይ ፆታ ዝተሓገገ ንኣንስተይቲ ፆታ እውን ዝሓውስ እዩ ።
ምዕራፍ ክልተ
መሰረታዊ መትከላት እዚ ሕገመንግስቲ
ሉኣላውነት ህዝቢ
ብሄራት  ፣ ብሄረሰባት  ፣ ህዝብታት ኢትዮጵያ ሰብ ዋና ሉኣላዊ ስልጣን ኢትዮጵያ እዮም ።
እዚ ሕገ መንግስቲ መግለፂ ሉኣላውነቶም እዩ ።
ብመሰረት እዚ ሕገ መንግስቲ ብዝመርፅዎም ተወከልትን ብቀጥታ ብዝገብርዎ ዴሞክራሲያዊ ተሳትፎን ሉኣላውነቶም ይግለፅ ።
ልዕልነት ሕገመንግስቲ
እዚ ሕገ መንግስቲ ናይ እዛ ሃገር ላዕለዋይ ሕጊ ፣ዩ ።
ዝኾነ ሕጊ ፣ ልማዳዊ ኣሰራርሓ ከምኡ እውን ውሳነ መንግስታዊ ኣካል ወይ በዓልስልጣን ምስ እዚ ሕገመንግስቲ ዝፃባእ እንተኾይኑ ተፈፃምነት ኣይብሉን ።
ዝኾነ ዜጋ  ፣ ኣካላት መንግስቲ  ፣ ፖለቲካዊ ውድባት  ፣ ካልኦት ማሕበራት ከምኡ እውን ሰበስልጣን እዚ ሕገመንግስቲ ክኽበር ኣብ ምግባርን ነዚ ሕገ መንግስቲ ምእዙዛት ናይ ምዃንን ሓላፍነት ኣለዎም ። 
ኣብ እዚ ሕገ መንግስቲ ተሓጊጉ ካብ ዘሎ ወፃኢ ብዝኾነ ይኹን መልክዕ መንግስታዊ ስልጣን ምሓዝ  ክልኩል እዩ  ።
ኢትዮጵያ ዘፅደቀቶም ዓለምለኸ ስምምዓት ኣካል ሕጊ እዛ ሃገር እዮም ።
ሰብኣውን ዴሞክራሲያውን መሰላት
ሰብኣዊ መሰላትን ናፅነታትን ካብ ተፈጥሮ ዘርኢ ሰብ ዝፍልፍሉ ዘይጣሓሱን ዘይጋሃሱን እዮም  ።
ሰብኣውን ዴሞክራሲያውን መሰላት ዜጋታትን ህዝብታትን ክኽበሩ እዮም  ።
ምፍልላይ መንግስትን ሃይማኖትን
መንግስትን ሃይማኖትን ዝተፈላለዩ እዮም
መንግስታዊ ሃይማኖት ኣይህልውን
መንግስቲ ኣብ ጉዳይ ሃይማኖት ኢዱ ኣየእትውን ።
ሃይማኖት እውን ኣብ ጉዳይ መንግስቲ ኢዱ ኣየእትውን ።
ኣሰራርሓን ተሓታትነትን መንግስቲ
ኣሰራርሓ መንግስቲ ንህዝቢ ግልፂ ብዝኾነ መንገዲ ክሳለጥ ኣለዎ ።
ዝኾነሓላፊን ብህዝቢ ዝተመረፀን ኣብ ዝተውሃቦ ሓላፊነት እንተጉድል ተሓታቲ ይኸውን ።
ህዝቢ ኣብ እቲ ዝመረፆ ተወካሊ ፣ እምነት ኣብ ዝሰኣነሉ ግዜ ካብ ቦትኡ ከልዕሎ ይኽእል ። እቲ ዝርዝር ብሕጊ ይውሰን ።
መሰረታዊ መሰላትን ናፅነታትን 
ተፈፃምነትን ኣተረጓጉማን
ኣብ ዝኾነ ደረጃ ዝርከቡ ኣውፃኢ ሕጊ ፣ ኣፈፃሚ ሕጊን ኣካላት ዳይነትን መንግስቲ ፌዴራልን ክልልን ኣብ እዚ ምዕራፍ ዝተኻተቱ ሕግታት ከኽብሩን ክኽበሩ ናይ ምግባር ሓላፊነትን ግዴታን ኣለዎም ።
ኣብ እዚ ምዕራፍ ዝተዘርዘሩ መሰረታዊ ሕግታት  ፣ መሰላትን ናፅነታትን ኢትዮጵያ ምስ ዝተሀበለቶም ዓለምለኸ ሕግታት ሰብኣዊ መሰላት  ፣ ዓለምለኸ ኪዳን ሰብኣዊ መሰላትን ዓለምለኸ ሰነዳትን ተሳንዮም ይትርጎሙ ።
ሰብኣዊ መሰላት 
መሰል ህይወት ፣ ድሕነት ኣካልን ናፅነትን
ዝኾነ ሰብ ሰብኣዊ ብምዃኑ ዘይድፈርን ዘይጋሃስን ብህይወት ናይ ምንባር ፣ ናይ ኣካል ድሕነትን ናይ ናፅነትን መሰል ኣለዎ ።
ናይ ህይወት መሰል
ዝኾነ ሰብ በህይወት ናይ ምንባር መሰል ኣለዎ ።
ዝኾነ ሰብ ብዘይካ በቲ ብሕጊ ዝተነፀረ ከቢድ ቅፅዓት ገበን ፣ ብኻልእ ህይወቱ ክስእን ኣይብሉን ።
መሰል ድሕነት አካል
ዝኾነ ሰብ ኣብ ኣካሉ ጉድኣት ከይበፅሖ ናይ ምሕላው መሰል ኣለዎ ።
መሰል ናፅነት
ካብ እቲ ብሕጊ ዝተነፀረ ወፃኢ ዝኾነ ሰብ ናፅነቱ ኣይስእንን ።
ዝኾነ ሰብ ካብ እቲ ብሕጊ ዝተነፀረ ወፃኢ ክታሓዝ ፣ ክሲ እንተይተመስረቶ ወይ እንተይተፈረዶ ክእሰር ኣይኽእልን ።
ዘይሰብኣዊ ኣተሓሕዛ ዝተኸልከለ ብዛዕባ ምዃኑ
ዝኾነ ሰብ ጨካን ፣ ዘይሰብኣውን ክብሩ ዘዋርድን ኣተሓሕዛ ወይ መቅፃዕቲ ከይበፅሖ ውሕስነት ናይ ምርካብ መሰል ኣለዎ ።
ዝኾነ ሰብ ብባርነት ክነብር ወይ ብኣስገዳድ ከገልግል ኣይኽእልን ። 
ብዝኾነ ይኹን ዕላማ ብሰብ ናይ ምንጋድ ተግባር ክልኩል ፣ዩ ።
ዝኾነ ሰብ ብሓይሊ ተገዲዱ ወይ ግዴትኡ ከማልእ ተባሂሉ ዝኾነ ስራሕ ክፍፅም ምግባር ክልኩል ፣ዩ ።
ኣብ እዚ ዓንቀፅ ንኡስ ዓንቀፅ 3 « ብሓይሊ ተገዲዱ ወይ ግዴትኡ ከማልእ » ዝብል ሓረግ ነዞም ዝስዕቡ ኣይሓውስን ።
ዝኾነ እሱር ኣብ ትሕቲ ማእሰርቲ ኣብ ዝኾነሉ ግዜ ብሕጊ ክሰርሕ ዝተወሰኖ ወይ ብገደብ ክእሰር ኣብ ዝተሰደደሉ ግዜ ዝፍፅሞ ዝኾነ ዕዮ ፣
ዝኾነ ወታደራዊ ኣገልግሎት ንምሃብ ሕሊንኡ ዝፈቅደሉ ሰብ ኣብ ክንድኡ ዝዋሃቦ ካልእ ኣገልግሎት ፣
ንህይወት ወይ ድሕነት ማሕበረሰብ ዘስግእ ህፁፅ ኩነታት ወይ ሓደጋ ኣብ ዘጋጠመሉ እዋን ዝዋሃብ ዝኾነ ኣገልግሎት ፣
ብዝምልከቶ ህዝቢ ፍቃድ ኣብ ከባቢኡ ዝፍፀም ዝኾነ ቁጠባውን ማሕበራውን ናይ ልምዓት ስራሕ
መሰል ዝተትሓዙ ሰባት
ገበን ፈፂሞም እዮም ብዝብል ዝተትሓዙ ሰባት ብዛዕባ እቲ ዝተኸሰሱሉ ምስ ምኽንያቱ ብዝርዝር ሽዑ ብዝርድኦም ቋንቋ ክንገሮም መሰሎም ፣ዩ ።
ዝተትሓዙ ሰባት ናይ ዘይምዝራብ መሰል ኣለዎም ፤
እቲ ዝህብዎ ዝኾነ ቃል ኣብ ቤት ፍርዲ ከም መረዳእታ ኣንፃሮም ዝቀርብ ምዃኑ ብዝርድኦም ቋንቋ ሽዑ መዘኻኸሪ ናይ ምርካብ መሰል ኣለዎም ።
ዝተትሓዙ ሰባት ኣብ ውሽጢ ኣርባዓን ሸሞንተን ሰዓት ቤት ፍርዲ ናይ ምቅራብ መሰል ኣለዎም ።
እዚ ግዜ እቶም ሰባት ካብ ዝተትሓዙሉ ቦታ ናብ ቤት ፍርዲ ንምምፃእ ንዝወስዶ ሚዛናዊ ግዜ ኣይሓውስን ።
በቲ ዝተጠርጠሩሉ ገበን ንምእሳር ዘብቅዕ ምኽንያት ዘሎ ብዛዕባ ምዃኑ ሽዑ ተፈልዩ ክግለፀሎም መሰሎም  እዩ ።
እቲ ዝሓዞም መኮንን ፖሊስ ወይ ኣኽባሪ ሕጊ በቲ ዝተነፀረ ናይ ግዜ ገደብ ናብ ቤት ፍርዲ ኣቅሪቡ ብዛዕባ ዝተትሓዘሉ ምኽንያት ከረድእ እንተዘይኽኢሉ እቲ ቤት ፍርዲ ንኣካሎም ናፃ ናይ ምግባር መሰሎም ከኽብር ናይ ምሕታት ዘይጣሓስ መሰል ኣለዎም ።
ኮይኑ ግና ፍትሒ ከይጓደል እቲ ኩነታት ዝጠልቦ እንተኾይኑ እቲ ዝተትሓዘ ሰብ ኣብ ትሕቲ ቀይዲ ክፀንሕ ወይ ተወሳኺ ምርመራ ንምክያድ ተወሳኺ ግዜ እንትሕተት እቲ ቤት ፍርዲ ነቲ ጉዳይ ብዝምጥን ደረጃ ክፈቅድ ይኽእል ፣ዩ ።
እቲ ቤት ፍርዲ ተወሳኺ ናይ ምርመራ ግዜ እንትውስን እቶም ዝምልከቶም ኣኽበርቲ ሕጊ ነቲ ምርመራ ኣፃርዮም እቲ ዝተትሓዘ ሰብ ክንዲ ዓቅሚ ዘፍቅዶ ብህፁፅ ናብ ቤት ፍርዲ ናይ ምቅራብ መሰሉ ብዘኽብር ኣገባብ ክፍፅምዎ ይግባእ ።
ዝተትሓዙ ሰባት ኣብ ባዕልቶም ደሓር ከም መረዳእታ ክቀርብ ዝኽእል ቃል እምነት ክህቡ ወይ ንዝኾነ መረዳእታ ክኣምኑ ኣይግደዱን ።
ኣገዲድካ ዝርከብ መረዳእታ ተቀባልነት ኣይብሉን ።
ዝተትሓዙ ሰባት ብዋሕስ ናይ ምፍታሕ መሰል ኣለዎም ።
ኮይኑ ግና ብሕጊ ብዝተነፀሩ ፍሉያት ኩነታት እቲ ቤት ፍርዲ ዋሓስ ንዘይምቅባል ወይ ብገደብ ምፍታሕ ሓዊሱ እኹል ናይ ዋሓስ መረጋገፂ ክሀርብ ምእዛዝ ይኽእል ።
መሰል ዝተኸሰሱ ሰባት
ዝተኸሰሱ ሰባት ክሲ ምስቀረቦም ሚዛናዊ ኣብ ዝኾነ ሓፂር ግዜ ኣብ ስሩዕ ቤት ፍርዲ ንህዝቢ ግልፂ ኣብ ዝኾነ መጋባእያ ቀሪቦም ክስምዑ መሰሎም ፣ዩ ።
ኮይኑ ግና ውልቀ ህይወት ሰብ ጉዳይ ፣ ሞራል ህዝብን ድሕነት ሃገርን ንምሕላው ተባሂሉ እቲ መጐት ብዕፁው መጋባእያ ክረአ ይኽእል ።
እቲ ክሲ ብዝርዝር ክንገሮምን ብፅሑፍ ክዋሃቦምን መሰሎም እዩ ።
ኣብ ከይዲ ፍርዲ ኣብ ዝሃለዉሉ እዋን በቲ ዝተኸሰሱሉ ገበን ከም ጥፍኣተኛ ናይ ዘይምርኣይን ብምስክርነት ክቀርቡ ናይ ዘይምግዳድን መሰል ኣለዎም ።
ንዝቀረብዎም መረዳእታታት ናይ ምምልካት ፣ ኣንፃሮም ንዝምስክሩ ናይ ምሕታት ፣ ንዓርሶም ንምክልኻል ዘኽእሎም መረዳእታ ናይ ምቅራብ ወይ ክቀርብ ናይ ምግባር ከምኡ እውን ናቶም ምስክራት ቀሪቦም ክምስክሩሎም ናይ ምሕታት መሰል ኣለዎም ።
ብዝመረፅዎ ጠበቃ ሕጊ ናይ ምውካል ወይ ጠበቃ ንምቋም ዓቅሚ ብምስኣኖም ፍትሒ ዝጓደለሉ ኩነታት እንተጋጥም ካብ መንግስቲ ጠበቃ ናይ ምርካብ መሰል ኣለዎም ።
እቲ መጐት ኣብ ዝካየደሉ ቤት ፍርዲ ኣብ ልዕሊ እቲ ዝተወሰኖም ትእዛዝ ወይ ፍርዲ ስልጣን ንዘለዎ ላዕለዋይ ቤት ፍርዲ ይግበኣኒ ናይ ምቅራብ መሰል ኣለዎም ።
እቲ ከይዲ መጋባእያ ብዘይርድኦም ቋንቋ ኣብ ዝሳለጠሉ እዋን ብናይ መንግስቲ ወፃኢ ክትርጐመሎም ናይ ምሕታት መሰል ኣለዎም ።
ኣብ ትሕቲ ሓለዋ ናይ ዘለዉን ብፍርዲ ናይ ዝተኣስሩን ሰባት መሰል
ኣብ ትሕቲ ሓለዋ ዘለዉን ብፍርዲ ዝተኣሰሩን ሰባት ንሰብኣዊ ክብሮም ብዘኽብር ኣገባብ ክተሓዙ መሰሎም ፣ዩ ።
ምስ ኣሚኖም ፣ ናይ ቀረባ ኣዝማዶም ፣ ኣዕርኽቶም ፣ ናይ ሃይማኖት ኣማኸርቶም ፣ ሓካይሞምን ናይ ሕጊ ኣማኸርቶምን ናይ ምርኻብን ክርእይዎም ዕድል ናይ ምርካብን መሰል ኣለዎም ።
ሕጊ ገበን ንድሕሪት ተመሊሱ ዘይሰርሕ ብዛዕባ ምዃኑ
ዝኾነ ሰብ ክሲ ገበን እንትቀርቦ እቲ ዝተኸሰሰሉ ተግባር ኣብ ዝተፈፀመሉ እዋን ነቲ ተግባር ብምፍፃም ወይ ብዘይምፍፃም ዘኽስስ ገበን ምዃኑ ብሕጊ ክሳብ ዘይተነፀረ ክቅፃዕ ኣይኽእልን ።
ከምኡ እውን ነቲ ገበን ኣብ ዝፈፀመሉ እዋን ካብ ዝነበረ መጠን መቅፃዕቲ ዝኸበደ መቅፃዕቲ ኣብ ዝኾነ ሰብ ኣይፍፀምን ።
ናይ እዚ ዓንቀፅ ንኡስ ዓንቀፅ 1 ከምዘሎ ኮይኑ እቲ ተግባር ምስተፈፀመ ዝወፀ ሕጊ ነቲ ዝተቀፅዐ ሰብ ዝጠቅም እንተኾይኑ እቲ ድሕሪ ተግባር ዝወፀ ሕጊ ተፈፃምነት ይህልዎ ።
ብሓደ ገበን ድጋም መቅፃዕቲ ብዛዕባ ምኽልካሉ
ዝኾነ ሰብ ብመሰረት ሕግን ስነስርዓትን ተኸሲሱ ብናይ መወዳእታ ውሳነ ጥፍኣተኛነቱ ብዝተረጋገፀሉ ወይ ብናፃ ብዝተሰደደሉ ገበን ካልኣይ ኣይኽሰስን ወይ ኣይቅፃዕን ።
ዓንቀፅ 24
መሰል ክብርን ሰናይ ስምን
ዝኾነ ሰብ ሰብኣዊ ክብሩን ሰናይ ስሙን ከኽበር መሰሉ እዩ ።
ዝኾነ ሰብ ንናይ ባዕሉ ስብእና ምስ ናይ ካልኦት ዜጋታት መሰል ኣጠዓዒሙ ብናፃ ናይ ምዕባይ መሰል ኣለዎ ።
ዝኾነ ሰብ ኣብ ዝኾነ ስፍራ ብሰብኣውነቱ ኣፍልጦ ናይ ምርካብ መሰል ኣለዎ ።
ዓንቀፅ 25
መሰል ማዕርነት
ኩሎም ሰባት ኣብ ቅድሚ ሕጊ ማዕረ እዮም ፤ ኣብ መንጐኦም ዋላ ሓደ ኣፈላላይ ከይተገበረ ማዕረ ሓለዋ ሕጊ ይግበረሎም ።
በዚ መዳይ ብዘርኢ ፣ ብብሄር ፣ ብብሄረሰባት ፣ ብሕብሪ ፣ ብፆታ ፣ ብቋንቋ ፣ ብሃይማኖት ፣ ብፖለቲካ' ብማሕበራዊ መበቈል ፣ ብሃብቲ ፣ ብትውልዲ ወይ ብኻልእ ቅዋም ምኽንያት ኣፈላላይ ከይተገብረ ኩሎም ሰባት ማዕረን ጭቡጥን ውሕስነት ሕጊ ናይ ምርካብ መሰል ኣለዎም ።
ዓንቀፅ 26
መሰል ምኽባርን ሓለዋን ውልቀ ህይወት
ዝኾነ ሰብ ውልቀ ህይወቱ ፣ ውልቀነቱ ከኽብር መሰሉ ፣ዩ ።
እዚ መሰል መንበሪ ገዝኡ ፣ ሰብነቱን ንብረቱን ካብ ምብርባር ከምኡ እውን ኣብ ናይ ውልቀ ዋንነቱ ንዘሎ ንብረት ከይተሓዝ ውሕስነት ናይ ምርካብ መሰል ኣለዎ ።
ዝኾነ ሰብ ብውልቂ ዝፅሕፎምን ዝለኣኣኾምን ፣ ብፖስታ ዝሰዶም ደብዳቤታት ከምኡ እውን ብስልኪ ብመሳርሕታት ቴሌኮሙኒኬሽንን ኤለክትሮኒክስን ዘካይዶም ርክባት ኣይድፈሩን ።
ሰበስልጣን መንግስቲ ነዞም መሰላት ባዕሎም ከኽብርዎምን ክኽበሩ ናይ ምግባርን ግዴታ ኣለዎም ።
ኣስገዳዲ ኩነታት እንትፍጠሩን ሃገራዊ ድሕነት ፣ ሰላም ህዝቢ ፣ ገበንን ንምክልኻል ፣ ሞራል ህዝብን ጥዕናን ንምሕላው ወይ ንመሰልን ናፅነትን ካልኦት ንምኽባር ተባሂሉ ኣብ ሕጊ ተመስሪቱ ዝግበር እንተዘይኮይኑ ኣብ ኣጠቃቅማ እዞም መሰላት ገደብ ኣይግበርን ።
ዓንቀፅ 27
ናፅነት ሃይማኖት ፣ እምነትን ኣረኣእያን
ዝኾነ ሰብ ናይ ምሕሳብ ፣ ናይ ሕሊናን ሃይማኖትን ናፅነት ኣለዎ ።
እዚ መሰል ዝኾነ ሰብ ንዝመረፆ ሃይማኖት ወይ እምነት ናይ ምሓዝ ወይ ምቅባል ፣ ሃይማኖቱን እምነቱን ብውልቂ ወይ ምስ ካልኦት ብምዃን ብዕሊ ወይ ብውልቂ ናይ ምምላኽ ፣ ምስዓብ ፣ ምትግባር ፣ ምስትምሃር ወይ ምግላፅ መሰል ይሓውስ ።
ኣብ ዓንቀፅ 90 ንኡስ ዓንቀፅ 2 ተጠቂሱ ዘሎ ከምዘለዎ ኮይኑ ሰዓብቲ ሃይማኖት ምእንተ ምስፍሕፋሕን ምውዳብን ሃይማኖቶም ትካላት ትምህርትን ምምሕዳርን ሃይማኖት ክምስርቱ ይኽእሉ ።
ዝኾነ ሰብ ዝደለዮ እምነት ንምስዓብ ንዝተጐናፀፎ ናፅነት ብሓይሊ ወይ ብኻልእ ኩነታት ብምግዳድ ምግዳብ ወይ ምኽልካል ኣይከኣልን ።
ወለዲን ሕጋዊ ሞግዚታትን ብእምነቶም መሰረት ብትምህርቲ ሃይማኖቶምን ሰናይ ምግባርን ኣቢሎም ንደቆም ናይ ምህናፅ መሰል ኣለዎም ።
መሰል ምግላፅ ሃይማኖትን እምነትን ክግደብ ዝኽእል ድሕነት ህዝቢ ፣ ሰላም ፣ ጥዕናን ትምህርትን ከምኡ እውን ኩነታት ሞራል ህዝቢ ፣ መሰረታዊ መሰላት ካልኦት ዜጋታትን መንግስቲ ካብ ሃይማኖት ናፃ ምዃኑ ንምርግጋፅ ብዝወፁ ሕግታትን ይኸውን ።
ዓንቀፅ 28
ኣብ ስብእና ብዛዕባ ዝፍፀሙ ገበናት
ኢትዮጵያ ብዘፅደቀቶም ዓለምለኸ ኪዳናትን ብካልኦት ሕግታት ኢትዮጵያን ኣብ ልዕሊ ዘርኢ ሰብ ዝተፈፀሙ ገበናት ተባሂሎም ዝተወሰኑ ገበናት ፣ ብርሰት ዘርኢ ሰብ ፣ ብዘይ ፍርዲ ናይ ሞት መቅፃዕቲ ስጉምቲ ምውሳድ ፣ ንሰባት ብኣስገዳድ ምስዋር ወይ ዘይሰብኣዊ ተግባራት መግረፍቲ ኣብ ልዕሊ ዝፈፀሙ ሰባት ዝቀርብ ክሲ ብይርጋ ኣይእገድን ።
በቲ ኣውፃኢ ሕጊ ኮነ ወይ ብካልኦት ኣካላት መንግስቲ ብምሕረት ወይ ብይቅርታ ኣይሕለፉን ።
ካብ እዚ ንላዕሊ ተሓጊጉ ዘሎ ከምዘሎ ኮይኑ ኣብ እዚ ዓንቀፅ ኣብ ንኡስ ዓንቀፅ 1 ዝተጠቀሱ ገበናት ፈፂሞም ፍርዲ ሞት ንዝተበየኖም ሰባት እቲ ርእሰ ብሄር ነቲ መቅፃዕቲ ናብ ዕድመ ይፍታሕኻ ከማሓይሾ ይኽእል እዩ ።
ክፍሊ ክልተ
ዴሞክራሲያዊ መሰላት
ዓንቀፅ 29
ናይ ኣረኣእያን ሓሳብካ ብናፃ ናይ ምሓዝን ምግላፅን መሰል
ዝኾነ ሰብ ብዘይ ዝኾነ ኢድ ኣእታውነት ዝመሰሎ ኣረኣእያ ክሕዝ ይኽእል ።
ዝኾነ ሰብ ብዘይ ዝኾነ ኢድ ኣእታውነት ንሓሳቡ ናይ ምግላፅ ናፅነት ኣለዎ ።
እዚ ናፅነት ኣብ ውሽጢ ሃገር ኮነ ኣብ ወፃኢ ብዘይ ገደብ ብቃል ፣ ብፅሑፍ ወይ ብሕትመት ፣ ብስነጥበብ ወይ ብዝመረፆ ኩሉ ዓይነት ፈነወ ዝኾነ ዓይነት መረዳእታን ሓሳብን ናይ ምእካብ ፣ ምቅባልን ምዝርጋሕን ናፅነታት ይሓውስ ።
ናይ ፕሬስን ካልኦት መራኸቢ ብዙሃን ፣ ከምኡ እውን ናይ ስነ ጥበብ ናፅነት ምህዞ ተረጋጊፁ ኣሎ ።
ናፅነት ፕሬስ ብፍላይ ነዞም ዝስዕቡ መሰላት የጠህልል ፤
ቅድመ ምርመራ ብዝኾነ መልክዑ ዝተኸልከለ ምዃኑ ፣
ረብሓ ህዝቢ ዝምልከት መረዳእታ ናይ ምርካብ መሰል ።
ንስርዓት ዴሞክራሲ ኣገዳሺ ዝኾኑ መረዳእታታት ፣ ሓሳባትን ኣረኣእያታትን ብናፃ ምንሽርሻሮም ንምርግጋፅ እንትበሃል ፕሬስ ከም ትካል ናይ ኣሰራርሓ ናፅነት ክህልዎን ዝተፈላለዩ ኣረኣእያታት ናይ ምእትንጋድ ዓቅሚ ምእንታን ከጥርይን ሓለዋ ሕጊ ይግበረሉ ።
ብገንዘብ መንግስቲ ዝመሓደር ወይ ኣብ ትሕቲ ዋንነት መንግስቲ ዘሎ መራኸቢ ብዙሃን ዝተፈላለዩ ኣረኣእያታት ንምትእንጋድ ብዘኽእሎ ኣገባብ ክምራሕ ይግበር ።
እዞም መሰላት ገደብ ዝግበረሎም ናይ ሓሳብን ሓበሬታ ናይ ምርካብን ናፅነት ብናይ ኣተሓሳስባ ትሕዝቱኡን ከስዕቦ ብዘኽእል ናይ ኣታሓሳስባ ውፅኢትን ክዕገት ኣይብሉን ኣብ ዝብል መትከል ተመስሪቶም ብዝወፁ ሕግታት ጥራሕ ይኸውን ።
ድሕነት መናእሰይ ፣ ክብሪ ሰብን ሰናይ ስምን ንምኽባር ተባሂሉ ኣብ እዞም መሰላት ገደብ ክቅመጥ ይኽእል ።
ንኬናት ዘለዓዕሉ ተግባራት ከምኡ እውን ሰብኣዊ ክብሪ ዝትንክፉ ናይ ኣደባባይ መግለፂታት ብሕጊ ዝተኸልከሉ እዮም ።
ነቶም ካብ እዚ ንላዕሊ ዝተገለፁ ሕጋዊ ገደባት ዝጥሕስ ዝኾነ ዜጋ ብሕጊ ክሕተት ይኽእል ።
ዓንቀፅ 30
ናይ ምእካብን ሰላማዊ ሰልፊ ናይ ምግባርን ናፅነትን ጥርዓን ናይ ምቅራብ መሰልን
ዝኾነ ሰብ ዕጥቂ ከይሓዘ ምስ ካልኦት ብሓባር ብሰላም ናይ ምእካብ ፣ ሰላማዊ ሰልፊ ናይ ምግባር ናፅነትን ጥርዓን ናይ ምቅራብ መሰልን ኣለዎ ።
ካብ ገዛ ወፃኢ ኣኼባታትን ሰላማዊ ሰልፍታትን እንትካየዱ ኣብ እቲ ዝንቀሳቀሱሉ ከባቢ ፀገም ከይፍጠር ንምግባር ወይ ድማ ዴሞክራሲያዊ መሰላትን ናይ ህዝቢ ሞራልን ምእንታን ከይጠሓሱ ኣግባብ ዘለዎም ስርዓታት ክሕንፀፁ ይኽእሉ ።
እዚ መሰል ድሕነት መናእሰይ ፣ ክብሪ ሰብን ሰናይ ስምን ንምኽባር ፣ ንኬናት ዘለዓዕሉ ምብርባራት ከምኡ እውን ሰብኣዊ ክብሪ ዝዳፍኡ ናይ ኣደባባይ መግለፂታት ንምክልኻል እንትበሃል ብዝወፁ ሕግታት ካብ ተሓታትነት ኣየድሕንን ።
ዓንቀፅ 31
መሰል ምውዳብ
ዝኾነ ሰብ ንዝኾነ ዕላማ ናይ ምውዳብ መሰል ኣለዎ ።
ኮይኑ ግና ኣግባብ ንዘለዎ ሐጊ ብምጥሓስ ወይ ድማ ነቲ ሕገ መንግስታዊ ስርዓት ካብ ሕጊ ወፃኢ ንምፍራስ ዝተመስረቱ ወይ ነዞም ዝተጠሀሱ ተግባራት ዘሰጉሙ ውድባት ዝተኸልከሉ እዮም ።
ዓንቀፅ 32
ናይ ምዝውዋር ናፅነት
ዝኾነ ኢትዮጵያዊ ወይ ብሕጋዊ መንገዲ ኣብ እዛ ሃገር ዝርከብ ናይ ወፃኢ ዜጋ ኣብ ዝመረፆ ናይ እታ ሃገር ከባቢ ናይ ምዝውዋር ፣ መንበሪ ገዛ ናይ ምምስራት ከምኡ እውን ኣብ ዝደለዮ ግዜ ካብ ሃገር ናይ ምውፃእ ናፅነት ኣለዎ  ።
ዝኾነ ኢትዮጵያዊ ናብ ሃገሩ ናይ ምምላስ መሰል ኣለዎ ።
ዓንቀፅ 33
መሰላት ዜግነት
ዝኾነ ኢትዮጵያዊ (ተባዕታይ ኮነ ኣንስተይቲ) ካብ ፍቃዱ ወፃኢ ኢትዮጵያዊ ዜግነቱ ክግፈፍ ኣይኽእልን ።
ኢትዮጵያዊ ዜጋ ምስ ናይ ካልእ ሃገር ዜጋ ዝፍፅሞ ሓዳር ኢትዮጵያዊ ዜግነቱ ዘትርፍ ኣይኮነን ።
ዝኾነ ኢትዮጵያዊ ዜጋ ፣ ዜግነት ኢትዮጵያ ብሕጊ ዘጐናፀፎ መሰል ፣ ሓለዋን ረብሓን ናይ ምርካብ መሰል ኣለዎ ።
ዝኾነ ዜጋ ንኢትዮጵያዊ ዜግነቱ ናይ ምልዋጥ መሰል ኣለዎ ።
ኢትዮጵያ ምስ ዘፅደቀቶም ዓለምለኸ ኪዳናት ብዘይፃባእ መንገዲ ብዝቅረፅ ሕግን ስርዓትን ዜግነት ኢትዮጵያ ንናይ ወፃኢ ሃገር ሰባት ክዋሃብ ይኽእል ።
ዓንቀፅ 34
መሰላት ሓዳር ፣ ውልቀን ስድራን
ነቲ ብሕጊ ዝተቀመጠ ዕድመ ዘማልኡ ኣወዳትን ኣጓላትን ብዘይ ኣፈላላይ ዘርኢ ፣ ብሄር ብሄረሰብ ወይ ሃይማኖት ሓዳር ናይ ምግባርን ስድራ ናይ ምምስራትን መሰል ኣለዎም ።
ኣብ ኣፈፃፅማ ሓዳር ፣ ኣብ ግዜ ሓዳርን ኣብ ፍትሕን ማዕረ መሰል ኣለዎም ።
ኣብ ግዜ ፍትሕ ንመሰልን ረብሓን ቆልዑ ዘኽብሩ ሕግታት ክቅረፁ እዮም ።
ሓዳር ብናፃን ምሉእን ፍቃድ ተመራዐውቲ ይምስረት ።
ስድራ ናይ ሕብረተሰብን ተፈጥሮን መሰረታዊ መበገሲ እዩ ።
ካብ ሕብረተሰብን መንግስትን ሓለዋ ናይ ምርካብ መሰል ኣለዎ ።
ብመሰረት ብሕጊ ተዘርዚሩ ዝንፀር ፣ ብሃይማኖታውን ባህላውን ስርዓታት ሕጊ ዝፍፀሙ ሓዳራት ሕጋዊ ኣፍልጦ ክረኽቡ ይኽእሉ ።
ሰናይ ፍቃድ ሰብ ጉዳይ ኮይኑ ብስርዓት ሃይማኖት ወይ ብባህላዊ ሕግታት ዝዳነ ናይ ውልቀን ናይ ስድራን ጉዳይ እዚ ሕገ መንግስቲ ኣይኽልክልን ።
ዝርዝሩ ብሕጊ ክውሰን እዩ ።
ዓንቀፅ 35
መሰል ደቂ ኣንስትዮ
ደቂ ኣንስትዮ እዚ ሕገ መንግስቲ ዘረጋገፆም መሰላት ኣብ ምጥቃም ምስ ደቂ ተባዕትዮ ማዕረ መሰል ኣለወን ።
ደቂ ኣንስትዮ ብመሰረት ኣብ እዚ ሕገ መንግስቲ ተሓጊጉ ዘሎ ኣብ ሓዳር ምስ ደቂ ተባዕትዮ ማዕረ መሰል ኣለወን ።
ደቂ ኣንስትዮ ኣብ ሕሉፍ ታሪኽ ብትሕትነትን ኣድልዎን ዝበፅሐን ጉድኣት ኣብ ግምት ብምእታው ፣ እዚ ጉድኣት ክእረመለን ተወሰኽቲ ናይ ደገፍ ስጉምቲታት ክውሰድን ናይ እዚ ደገፍ ተጠቀምቲ ናይ ምዃን መሰልን ኣለወን ።
እቲ ኣብ እዚ መዳይ ዝውሰድ ስጉምቲ ደቂ ኣንስትዮ ኣብ ፖለቲካዊ ፣ ማሕበራውን ቁጠባውን መዳያት ከምኡ ፣ውን ኣብ ናይ መንግስትን ናይ ውልቀን ትካላት ምስ ደቂ ተባዕትዮ ብማዕረ ተወዳደርትን ተሳተፍትን ክኾና ንምግባር ፍሉይ ትኹረት ንምሃብ እዩ ።
ደቂ ኣንስትዮ ካብ ተፅዕኖ ጎዳእቲ ባህልታት ናይ ምንጋፍ መሰለን መንግስቲ ከኽብረለን ይግባእ ።
ንደቂ ኣንስትዮ ዝጭቁኑ ኣብ ኣካለን ወይ ኣብ ኣእምሮአን ጉድኣት ዘስዕቡ ሕግታት ፣ ባህልታትን ልማዳትን ዝተኸልከሉ እዮም ።
ደቂ ኣንስትዮ ፍቃድ ወሊድ ምስ ምሉእ ክፍሊት መሃያ ናይ ምርካብ መሰል ኣለወን ።
መጠን ፍቃድ ወሊድ ፣ ንኩነታት ስራሕ እታ ጓል ኣንስተይቲ ፣ ኩነታት ጥዕናኣ ፣ ድሕነት እቲ ህፃንን ስድራን ኣብ ግምት ኣእቲዉ ብሕጊ ይውሰን ።
ፍቃድ ወሊድ ብሕጊ ብዝውሰን መሰረት ምስ ምሉእ ክፍሊት መሃያ ንዝዋሃብ ፍቃድ ጥንሲ ክሓውስ ይኽእል ።
ደቂ ኣንስትዮ ኣብ ምስንዳእን ኣብ ኣፈፃፅማን ሃገራዊ ትልሚ ፖሊሲ ልምዓትን ፕሮጄክትታትን ብፍላይ ድማ ንረብሓ ደቂ ኣንስትዮ ኣብ ዝትንክፉ ፕሮጄክትታት ሓሳበን ብዝተማልአ ኣገባብ ከቅርባ ናይ ምሕታት መሰል ኣለወን ።
ደቂ ኣንስትዮ ንብረት ናይ ምውናን ፣ ምምሕዳር ፣ ምቁፅፃር ፣ ምጥቃምን ምትሕልላፍን መሰል ኣለወን ።
ብፍላይ ንመሬት ናይ ምጥቃም ፣ ምትሕልላፍ ፣ ምምሕዳርን ምቁፅፃርን ምስ ደቂ ተባዕትዮ ማዕረ መሰል ኣለወን ።
ደቂ ኣንስትዮ ኣብ ስራሕ ናይ ምቁፃር ፣ ዕብየትን ማዕረ ክፍሊትን ናይ ምርካብ ከምኡ እውን ጡረታ ናይ ምትሕልላፍ ማዕረ መሰል ኣለወን ።
ደቂ ኣንስትዮ ብሰንኪ ጥንስን ሕርስን ዘጋጥመን ጉድኣት ንምክልኻልን ጥዕነአን ንምሕላውን ዝሕግዘን ትምህርቲ ፣ ሓበሬታን ዓቅምን ምጣነ ስድራ ናይ ምርካብ መሰል ኣለወን ።
ዓንቀፅ 36
መሰል ህፃናት
ዝኾነ ህፃን እዞም ዝስዕቡ መሰላት ኣለውዎ ፣
ብህይወት ናይ ምንባር ፣
ስምን ዜግነትን ናይ ምርካብ  ፣
ወለዱ ወይ ብሕጊ ናይ ምዕባይ መሰል ንዘለዎም ሰባት ናይ ምፍላጥን ካብኣቶም ክንክን ናይ ምርካ0ብን  ፣
ንጉልበቱ ካብ ዝምዝምዙ ልምድታት ናይ ምድሓን ፣ ኣብ ትምህርቱ ፣ ጥዕንኡን ድሕነቱን ጉድኣት ኣብ ዘብፅሑ ስራሕቲ ክሳተፍ ናይ ዘይምግዳድ ወይ ካብ ምስራሕ ናይ ምንጋፍ ፣
ኣብ ቤት ትምህርቲ ወይ ኣብ ትካላት መዕበዪ ህፃናት ኣብ ኣካሉ ካብ ዝፍፀም ወይ ካብ ጨካንን ዘይሰብኣውን መቅፃዕቲ ናፃ ናይ ምዃን ፣
ህፃናት ዝምልከቱ ስጉምቲ ኣብ ዝወሰዱሉ ግዜ ኣብ መንግስታዊ ወይ ናይ ውልቀ ትካል ፣ ኣብ ትካላት ገበርቲ ሰናይ ፣ ኣብ ኣብያተ ፍርዲ ፣ ኣብ ሰበስልጣን ምምሕዳር ፣ ኣብ ኣውፃእቲ ሕጊ ድሕነት ህፃናት ቀዳምነት ክዋሃቦ ይግባእ ።
ኣብ ቤት ማእሰርቲ ወይ ቤት ህንፀት ዝርከቡ ጥፍኣተኛታት ዝኾኑ መናእሰይ ብሓገዝ መንግስቲ ዝዓብዩ መናእሰይ ፣ ኣብ ናይ መንግስቲ ወይ ናይ ውልቀ ትካላት ደኽታማት ዝርከቡ መናእሰይ ካብ ኣባፅሕ ተፈልዮም ክተሓዙ ይግባእ ።
ካብ ሓዳር ወፃኢ ዝተወልዱ ህፃናት ምስቶም ካብ ሓዳር ዝተወልዱ ህፃናት ማዕረ መሰል ኣለዎም ።
መንግስቲ ንደኽታማት ፍሉይ ሓለዋ ይገብር ።
ብሞግዚታት ክዓብዩ ዝገብር ስርዓት ዘመቻቸዉን ዘስፋሕፍሑን ከምኡ እውን ድሕነቶምን ትምህርቶምን ዘሳልጡ ትካላት ክምስረቱ የተባብዕ ።
ዓንቀፅ 37
ፍትሒ ናይ ምርካብ መሰል
ዝኾነ ሰብ ብፍርዲ ውሳነ ክወሃቦ ንዝግባእ ጉዳይ ናብ ቤት ፍርዲ ወይ ናብ ካልእ ዳይነት ዝተውሃቦ ኣካል ናይ ምቅራብን ውሳኔ ወይ ፍርዲ ናይ ምርካብ መሰልን ኣለዎ ።
ኣብ እዚ ዓንቀፅ ንኡስ ዓንቀፅ 1 ዝተገልፀ ውሳነ ወይ ፍርዲ
ዝኾነ ማሕበር ሓባራዊ ወይ ውልቃዊ ረብሓ ኣባላቱ ብምውካል
ጉጅለ ወይ ተመሳሳሊ ረብሓ ዘለዎም ሰባት ዝውክል ውልቀሰብ ወይ ኣባል እቲ ጉጅለ ናይ ምሕታትን ምርካብን መሰል ኣለዎ ።
ዓንቀፅ 38
ናይ ምምራፅን ተመራፂ ምዃንን መሰል 
ዝኾነ ኢትዮጵያዊ ብሕብሪ ፣ ብዘርኢ ፣ ብብሄር ፣ ብብሄረሰብ ፣ ብፆታ ፣ ብቋንቋ ፣ ብሃይማኖት ፣ ብፖለቲካ ወይ ብኻልእ ኣረኣእያ ወይ ብኻልእ ቅዋሙ ኣፈላላይ ከይተገበረሉ ነዞም ዝስዕቡ መሰላት ይጐናፀፍ ፣
ብቀጥታን ብናፃን ብዝመረፆም ተወከልቱ ኣቢሉ ኣብ ጉዳይ ምምሕዳር ህዝቢ ናይ ምስታፍ ፣
ዕድምኡ 18 ምስኮኖ ብመሰረት ሕጊ ናይ ምምራፅ ፣
ኣብ ዝኾነ ብደረጃ መንግስቲ ኣብ ዝካየድ መረፃ ናይ ምምራፅን ተመራፂ ናይ ምዃንን ።
እቲ መረፃ ኣድማሳዊ ፣ ኩሉ ብማዕርነት ዝሳተፈሉን ብሚስጥርን ዝካየድ ከምኡ እውን እቲ መራፂ ንድልየቱ ብናፅነት ንምግላፅ ውሕስነት ዝረኽበሉ ክኸውን ይግባእ ።
ኣብ ፖለቲካዊ ውድባት ፣ ኣብ ማሕበራት ሰራሕተኛ ፣ ንግዲ ፣ ኣስራሕትን ሞያን ንምስታፍ እቶም ውድባት ዝጠልብዎ ረቁሓ ዘማልአ ሰብ ብድልየቱ ኣባል ናይ ምዃን መሰሉ ዝተኸበረ እዩ ።
ኣብ እዚ ዓንቀፅ ኣብ ንኡስ ዓንቀፅ 2 ኣብ ዝተጠቀሱ ውድባት ንዘሎ ናይ ሓላፍነት ቦታ ዝካየዱ መረፃታት ናፃን ዴሞክራሲያዊን ብዝኾነ ኣገባብ ይካየዱ ።
ኣብ እዚ ዓንቀፅ ኣብ ንኡስ ዓንቀፃት 2ን 3ን ዝሰፈሩ ሕግታት ንረብሓ ህዝቢ ስፍሕ ብዝበለ ኣገባብ ክሳብ ዝተንከፉ ኣብ ህዝባዊ ትካላት እውን ይትግበሩ ። 
ዓንቀፅ 39
መሰል ብሄራት ፣ ብሄረሰባትን ህዝብታትን
ዝኾነ ብሄር ፣ ብሄረሰብ ፣ ህዝቢ ኢትዮጵያ ክሳብ ምንፃል ዝኸይድ መሰል ዓርሰ ውሳኔኡ ብዝኾነ መልክዕ ብዘይገደብ ዝተረጋገፀ እዩ ።
ዝኾነ ብሄር ፣ ብሄረሰብ ፣ ህዝቢ ኢትዮጵያ ብቋንቋኡ ናይ ምዝራብ ፣ ናይ ምፅሓፍ ፣ ቋንቋኡ ናይ ምምዕባልን ባህሉ ናይ ምግላፅ ፣ ናይ ምምዕባልን ናይ ምስፋሕን ከምኡ እውን ታሪኹ ናይ ምዕቃብ መሰል ኣለዎ  ።
ዝኾነ ብሄር ፣ ብሄረሰብ ፣ ህዝቢ ኢትዮጵያ ንባዕሉ ናይ ምምሕዳር መሰል ኣለዎ ። እዚ መሰል ፣ እቲ ብሄር ፣ ብሄረሰብ ፣ ህዝቢ ኣብ ዝሰፈረሉ መልክኣ ምድሪ ንባዕሉ ዘማሓድረሉ መንግስታዊ ትካላት ናይ ምምስራት ከምኡ እውን ኣብ ክልላውን ፌዴራላውን ምምሕዳራት ሚዛናዊ ውክልና ናይ ምርካብ መሰል ይሓውስ ።
መሰል ዓርሰ ውሳኔ ብሄራት ፣ ብሄረሰባትን ህዝብታትን ክሳብ ምንፃል ኣብ ተግባር ዝውዕል ፣
እቲ ናይ ምንፃል ሕቶ ብናይ እቲ ብሄር ፣ ብሄረሰብ ወይ ህዝቢ ቤት ምኽሪ ኣውፃኢ ሕጊ ብኽልተ ሲሶ ናይ ደገፍ ድምፂ ተቀባልነት ምርካቡ እንትረጋገፅ ፣
ውሳነ ቤት ምኽሪ እቲ ብሄር ፣ ብሄረሰብ ወይ ህዝቢ ነቲ ፌዴራል መንግስቲ ምስበፅሐ ኣብ ውሽጢ ሰለስተ ዓመት ነቲ ሓታቲ ብሄር ፣ ብሄረሰብ ወይ ህዝቢ ፣ ውሳነ ህዝቢ እንትሰናዳእ ፣
እቲ ናይ ምንፃል ሕቶ ብዓብላላይ ድምፂ ውሳነ ህዝቢ እንትድገፍ ፣
ፌዴራላዊ መንግስቲ ንቤት ምኽሪ እቲ ምንፃል ዝመረፀ ብሄር ፣ ብሄረሰብ ወይ ህዝቢ ስልጣን እንተረክብ ፣
ብመሰረት እቲ ብሕጊ ዝውሰን መቀሎ ንብረት እንትግበር እዩ ።
ኣብ እዚ ሕገ መንግስቲ « ብሄር ፣ ብሄረሰብ ፣ ህዝቢ » ማለት ስዒቡ ንዝተገለፀ ባህርይ ዝገልፅ ማሕበረሰብ እዩ ።
ስፍሕ ዝበለ ሓባራዊ ባህርይ ዘንፀባርሆ ባህሊ ወይ ተመሳሳሊ ልምድታት ዘለዎም ፣ ሓባራዊ ናይ መረዳድኢ ቋንቋ ዘለዎም ፣ ሓባራዊ ወይ ዝተዛመደ ህልውና ኣለና ኢሎም ዝኣምኑ ፣ ስነኣእምሮኣዊ ሓድነት ዘለዎምን ብኣመዛኒ ኣብ ዝተትሓሓዘ መልክኣ ምድሪ ዝነብሩ እዮም ።
ዓንቀፅ 40
መሰል ንብረት
ዝኾነ ናይ ኢትዮጵያ ዜጋ (ተባዕታይን ኣንስተይቲን) በዓል ዋና ናይ ብሕቲ ንብረት ናይ ምዃን መሰሉ ይኽበረሉ ።
እዚ መሰል ምእንተ ረብሓ ህዝቢ ብኻልእ ኩነታት ሕጊ ክሳብ ዘይተወሰነ ፣ ንብረት ናይ ምውናንን ብንብረት ናይ ምጥቃምን ወይ ንመሰል ካልኦት ዜጋታት ክሳብ ዘይተፃብአ ንብረት ናይ ምሻጥ ፣ ናይ ምውራስ ወይ ብኻልእ መንገዲ ናይ ምትሕልላፍ መሰላት ይሓውስ እዩ ።
ንዕላማ እዚ ዓንቀፅ « ናይ ብሕቲ ንብረት » ማለት ዝኾነ ኢትዮጵያዊ ወይ ሕጋዊ ሰብነት ዝተውሃቦም ኢትዮጵያዊ ማሕበራት ወይ ቅቡል ብዝኾኑ ኣገባባት ብሕጊ ብፍሉይ መንገዲ ብሓባር ወነንቲ ንብረት ክኾኑ ዝተፈቀደሎም ማሕበረሰባት ብጉልበቶም ብናይ ምምሃዝ ክእለቶም ወይ ብርእሰ ማሎም ዘጥረይዎ ጭቡጥ ዝኾነን ዘይጭበጥን ግን ድማ እሴት ዘለዎን ውፅኢት ማለት እዩ ።
ዋንነት መሬትን ሃብቲ ተፈጥሮን ገጠርን ከተማን ናይ መንግስትን ህዝብን ጥራሕ ፣ዩ ።
መሬት ዘይሽየጥ ፣ ዘይልወጥ ሓባራዊ ንብረት ብሄራት ፣ ብሄረሰባትን ህዝብታትን ኢትዮጵያ እዩ ።
ሓረስቶት ኢትዮጵያ መሬት ብናፃ ናይ ምርካብን ካብ መሬቶም ናይ ዘይምንቃልን መሰሎም ዝተኸበረ እዩ ።
ዝርዝር ኣፈፃፅምኡ ብሕጊ ይንፀር ።
ሰበኽ ሳግም ኢትዮጵያ ንመግሃጫን ንሕርሻን ዝጥቀሙሉ መሬት ብናፃ ናይ ምርካብ ፣ ናይ ምጥቃምን ካብ መሬቶም ናይ ዘይምምዝባልን መሰል ኣለዎም ።
እቲ ዝርዝር ብሕጊ ይንፀር ።
ዋንነት መሬት ናይ ኢትዮጵያ ብሄራት ፣ ብሄረሰባትን ህዝብታትን ምዃኑ ከምዘሎ ኮይኑ መንግስቲ ንሰብ ውልቀ ሃብቲ ብሕጊ ብዝውሰን ክፍሊት ብመሬት ናይ ምጥቃም መሰሎም የኽብረሎም ።
እቲ ዝርዝር ብሕጊ ይንፀር ።
ዝኾነ ኢትዮጵያዊ ብጉልበቱ ፣ ወይ ብገንዘቡ ኣብ መሬት ኣብ ዝሃንፆ ቀዋሚ ንብረት ወይ ኣብ ዘካይዶ ቀዋሚ ምምሕያሽ ምሉእ መሰል ኣለዎ ።
እዚ መሰል ናይ ምሻጥ ፣ ምልዋጥ ፣ ምውራስ ፣ ናይ እቲ መሬት ተጠቃምነቱ እንትቋረፅ ንብረቱ ናይ ምልዓል ፣ ዋንነቱ ናይ ምዝዋር ወይ ክፍሊት ካሕሳ ናይ ምሕታት መሰላት ይሓውስ ።
ዝርዝር ኣፈፃፅምኡ ብሕጊ ይንፀር ።
መሰል ዋንነት ብሕታዊ ንብረት ከምዘሎ ኮይኑ መንግስቲ ንረብሓ ህዝቢ ኣድላዪ እዩ ኢሉ ኣብ ዝኣመነሉ ኣቀዲሙ ተመጣጣኒ  ካሕሳ ከፊሉ ነቲ ንብረት ክወስዶ ይኽእል ።
ዓንቀፅ 41
ቁጠባዊ ፣ ማሕበራውን ባህላውን መሰላት
ዝኾነ ኢትዮጵያዊ ኣብ ሃገሩ ኣብ ዝኾነ ቁጠባዊ ምንቅስቃስ ናይ ምውፋርን ንመነባብሮኡ ዝመረፆ ስራሕ ናይ ምክያድን መሰል ኣለዎ ።
ኩሉ ኢትዮጵያዊ መነባብሮኡ ፣ ስርሑን ሞያኡን ናይ ምምራፅ መሰል ኣለዎ ።
ኩሎም ዜጋታት ኢትዮጵያ ብገንዘብ መንግስቲ ኣብ ዝካየዱ ማሕበራዊ ኣገልግሎታት ብማዕረ ናይ ምጥቃም መሰል ኣለዎም ።
መንግስቲ ጥዕና ፣ ትምህርትን ካልኦት ማሕበራዊ ኣገልግሎታትን ንህዝቢ ንምቅራብ በብጊዚኡ እናወሰኸ ዝኸይድ ሃብቲ ይምደብ ።
መንግስቲ ንጉዱኣት ኣካልን ኣእምሮን ፣ ንኣረጋውያንን ወለዲ ወይ ሓብሓቢ ዝሳኣኑ ህፃናትን ንምሕጋዝን እግሪ ክተኽሉ ንምግባርን ክንዲ ዓቅሚ ቁጠባ እታ ሃገር ዘፍቅዶ ክንክን ይገብር ።
መንግስቲ ስራሕ ንዝሰኣኑን ንፅጉማትን ዝኸውን ስራሕ ንምፍጣር ዝሕግዝ ፖሊሲ ይኽተል ።
ከምኡ እውን ኣብ እቲ ዘሳልጦ ዘፈር ዕዮ ዕድል ስራሕ ንምፍጣር ዘኽእሉ መደባት ይሕንፅፅ ፕሮጄክትታት የካይድ  ።
ዜጋታት ጠቃሚ ስራሕ ንምርካብ ዘኽእሎም ዕድል እናስፍሐ ምእንታን ክኸይድ መንግስቲ ኣድላዪ ስጉምቲ ይወስድ ።
ሓረስቶትን ሰበኽ ሳግምን ኢትዮጵያውያን በብግዚኡ እናተመሓየሸ ዝኸይድ መነባብሮ ምእንታን ክህልዎም ንፍርያቶም ምስ ንምህርቲ ዘውፅእዎ መጠን ዝሳነ ዋጋ ናይ ምርካብ መሰል ኣለዎም ።
መንግስቲ ቁጠባዊ ፣ ማሕበራውን ልምዓታውን ፖሊሲታት ኣብ ዝሕንፅፀሉ ግዜ በዚ ዕላማ ክምራሕ ኣለዎ ።
መንግስቲ ንባህሊ ፣ ታሪኽን ሓድጊን ናይ ምክንኻንን ፣ ስነጥበብን ስፖርትን ክጋፋሕ ኣስተዋፅኦ ናይ ምግባርን ሓላፊነት ኣለዎ ።
ዓንቀፅ 42
መሰል ሰራሕተኛታት
ሰራሕተኛታት ፋብሪካን ኣገልግሎትን ፣ ሓረስቶት ፣ ሰራሕተኛታት ሕርሻ ፣ ካልኦት ሰራሕተኛታት ገጠር ፣ ትሕቲ ዝተወሰነ ደረጃ ዝርከቡን ናይ ስራሕ ባህሪኦም ዝፈቅደሎምን ሰራሕተኛታት መንግስቲ ኩነታት ስርሖምን ቁጠባዊ ዓቅሞምን ንምምሕያሽ ብማሕበር ናይ ምውዳብ መሰል ኣለዎም ።
እዚ መሰል ማሕበር ሰራሕተኛታትን ካልኦት ማሕበራትን ናይ ምውዳብ ፣ ምስ ኣስራሕትን ጥቅሞም ምስ ዝትንክፉ ካልኦት ትካላትን ናይ ምልዛብ መሰል ይሓውስ ።
ኣብ ንኡስ ዓንቀፅ (ሀ) ዝተገልፁ ክፍልታት ሰራሕተኛታት ስራሕ ጠጠው ንናይ ምባል ኣድማ ሓዊሱ ቅሬትኦም ናይ ምቅራብ መሰል ኣለዎም ።
ብመሰረት ንኡስ ዓንቀፅ (ሀ)ን (ለ)ን ኣፍልጦ ብዝረኸቡ መሰላት ንምጥቃም ዝኽእሉ ሰራሕተኛታት መንግስቲ ኣየኖት ምዃኖም ብሕጊ ይውሰን ። 
ደቂ ኣንስትዮ ሰራሕተኛታት ንተመሳሳሊ ስራሕ ተመሳሳሊ ክፍሊት ናይ ምርካብ መሰለን ዝተረጋገፀ እዩ ።
ሰራሕተኛታት ብኣግባብ ዝተወሰነ ናይ ስራሕ ግዜ ዕረፍቲ ፣ ናይ ተሃድሶ ግዜ ፣ በብግዚኡ ምስ ክፍሊት ዝዋሃቡ ናይ ዕረፍቲ መዓልትታት ፣ መሃያ ዝኸፈለሎም በዓላት ህዝቢ ከምኡ እውን ንጥዕና ዘመቹን ሓደጋ ዘየብፅሕን ናይ ስራሕ ከባቢ ናይ ምርካብ መሰል ኣለዎም ።
ነዞም መሰላት ተግባራዊ ንምግባር ዝወፁ ሕግታት ኣብ እዚ ዓንቀፅ ኣብ ንኡስ ዓንቀፅ 1 ኣፍልጦ ንዝረኸቡ መሰላት እንተይነከዩ እቶም ዝተጠቀሱ ማሕበራት ሰራሕተኛታት ብዛዕባ ዝምስረቱሉን ሓባራዊ ልዝብ ብዛዕባ ዝካየደሉን ስነስርዓት ይቀርፁ ።
ዓንቀፅ 43
መሰል ልምዓት
ብሓፈሻ ህዝብታት ኢትዮጵያ ኮኑ ኣብ ኢትዮጵያ ዝርከቡ ብሄራት ፣ ብሄረሰባትን ህዝብታትን በብመዳዮም ኩነታት ናብርኦም ናይ ምምሕያሽን ዘየቋርፅ ዕብየት ናይ ምርካብን መሰል ኣለዎም ።
ዜጋታት ኣብ ሃገራዊ ልምዓት ናይ ምስታፍ ብፍላይ ኣባል ዝኾኑሉ ማሕበረሰብ ኣብ ዝምልከቱ ፖሊሲታትን ፕሮጄክትታትን ሓሳቦም ክህቡ ናይ ምሕታት መሰል ኣለዎም ።
መንግስቲ ብዓለምለኸ ደረጃ ዝኣሰሮም ውዕላት ኮኑ ዝገብሮም ርክባት ንዘየቋርፅ ምዕባለ ኢትዮጵያ ዘረጋግፁ ክኾኑ ይግባእ ።
ቀንዲ ዕላማ ምንቅስቃስ ልምዓት ፣ ምዕባለን መሰረታዊ ድልየታትን ዜጋታት ዘማልእ ይኸውን ።
ዓንቀፅ 44
መሰል ከባብያዊ ድሕነት
ኩሎም ሰባት ፅሩይን ጥዕናውን ኣብ ዝኾነ ከባቢ ናይ ምንባር መሰል ኣለዎም ።
ብምኽንያት መንግስቲ ዘካይዶም መደባት ዝተመዛበሉ ወይ መነባብሮኦም ዝተተንከፈ ሰባት ካብ መንግስቲ እኹል ሓገዝ ወይ ናብ ካልእ ከባቢ ናይ ምዝዋር መሰል ሓዊሱ ናይ ገንዘብ ወይ ካልእ ኣማራፂ ካሕሳ ናይ ምርካብ መሰል ኣለዎም ።
ምዕራፍ ኣርባዕተ
ኣመሰራርታ መንግስቲ
ዓንቀፅ 45
ስርዓተ መንግስቲ
ስርዓተ መንግስቲ ፌዴራላዊ ዴሞክራሲያዊ ሪፖብሊክ ኢትዮጵያ ፓርላሜንታዊ እዩ ።
ዓንቀፅ 46
ክልላት ፌዴራል
እቲ ፌዴራላዊ መንግስቲ ብክልላት ዝተመስረተ እዩ ።
ክልላት ዝምስረቱ ንኣሰፋፍራ ህዝቢ ፣ ቋንቋ ፣ መንነትን ፍቃድን መሰረት ብምግባር እዩ ።
ዓንቀፅ 47
ኣባላት እቲ ፌዴራላዊ መንግስቲ
ኣባላት ፌዴራላዊ ዴሞክራሲያዊ ሪፖብሊክ ኢትዮጵያ እዞም ዝስዕቡ እዮም ።
ክልል ትግራይ
ክልል ዓፋር
          ክልል ኣምሓራ
ክልል ኦሮሚያ
ክልል ሶማሌ
ክልል ቤንሻንጉል ጉምዝ
ክልል ብሄራት ፣ ብሄረሰባትን ህዝብታትን ደቡብ
ክልል ህዝብታት ጋምቤላ
ክልል ህዝቢ ሃረሪ
ኣብ እዚ ዓንቀፅ ኣብ ንኡስ ዓንቀፅ 1 ኣብ ዝተዘርዘሩ ክልላት ዝነብሩ ብሄራት ፣ ብሄረሰባት ፣ ህዝብታት ኣብ ዝኾነ ግዜ ናይ ባዕሎም ክልል ናይ ምምስራት መሰል ኣለዎም ።
ናይ ዝኾነ ብሄር ፣ ብሄረሰብ ህዝቢ ናይ ባዕሉ ክልል ናይ ምምስራት መሰል ኣብ ስራሕ ዝውዕል ፤
እቲ ክልል ናይ ምምስራት ሕቶ በቲ ናይ ብሄር ብሄረሰብ ወይ ህዝቢ ቤት ምኽሪ ብክልተ ሲሶ ድምፂ ተቀባልነት ምርካቡ እንትረጋገፅን እቲ ሕቶ ናብ ቤት ምኽሪ እቲ ክልል ብፅሑፍ እንትቀርብ ፤
እቲ ሕቶ ዝቀረበሉ ቤት ምኽሪ እቲ ሕቶ ምስ በፅሖ ኣብ ውሽጢ ሓደ ዓመት ነቲ ሕቶ ዘቅረበ ብሄር ፣ ብሄረሰብ ወይ ህዝቢ ውሳነ ህዝቢ እንተሰናድእ ፤
እቲ ክልል ናይ ምምስራት ሕቶ ብውሳነ ህዝቢ እቲ ብሄረሰብ ወይ ህዝቢ ብዓብላላይ ድምፂ እንትድገፍ ፣
ቤት ምኽሪ እቲ ክልል ንስልጣኑ ነቲ ሕቶ ዘቅረበ ብሄር ብሄረሰብ ወይ ህዝቢ እንተረክብ ፣
እቲ ብውሳነ ህዝቢ ዝፍጠር ሓዱሽ ክልል ሕቶ ምቅራብ እንተየድለዮ ብቀጥታ ኣባል ፌደራላዊ ዴሞክራሲያዊ ሪፖብሊክ ኢትዮጵያ እንትኸውን እዩ ።
ኣባላት ፌዴራላዊ ዴሞክራሲያዊ ሪፖብሊክ ኢትዮጵያ ማዕረ መሰልን ስልጣንን ኣለዎም ።
ዓንቀፅ 48
ለውጢ ኣካላልላ
ዶብ ክልላት ብዝምልከት ሕቶ እንተተልዒሉ እቲ ውጥጥ በቶም ዝምልከቶም ክልላት ብስምምዕ ይፍታሕ ።
ዝምልከቶም ክልላት እንተዘይተሰማሚዖም ቤት ምኽሪ ፌዴሬሽን ንኣሰፋፍራን ድልየትን እቲ ህዝቢ መሰረት ገይሩ ይውስን ።
ብመሰረት እዚ ዓንቀፅ ንኡስ ዓንቀፅ 1 ዝቀረበ ጉዳይ ካብ ክልተ ዓመት ኣብ ዘይበልፅ ግዜ ብቤት ምኽሪ ፌዴሬሽን ናይ መወዳእታ ውሳነ ይዋሃቦ ።
ዓንቀፅ 49
ርእሰ ከተማ
ርእሰ ከተማ እቲ መንግስቲ ፌዴራል ኣዲስ ኣበባ እዩ
ምምሕዳር ከተማ ኣዲስ ኣበባ ዓርሱ ንዓርሱ ናይ ምምሕዳር ምሉእ ስልጣን ይህልዎ ።
እቲ ዝርዝር ብሕጊ ይውሰን ።
ምምሕዳር ከተማ ኣዲስ ኣበባ ተፀዋዕነቱ ንፌዴራል መንግስቲ ይኸውን ።
ነበርቲ ኣዲስ ኣበባ ብመሰረት በዚ ሕገ መንግስቲ ተሓጊጉ ዘሎ ኣብ ቤት ምኽሪ ተወከልቲ ፌዴራል ይውከሉ ።
ክልል ኦሮምያ ቀረብ ግልጋሎት ኣጠቃቅማ ሃብቲ ተፈጥሮን ዝመሳሰሉን ብዝምልከት ከምኡ እውን ኣዲስ ኣበባ ኣብ ማእኸል ክልል ኦሮምያ ዝርከብ ብምዃኑ ንኽልቲኦም ዘተኣሳስሩ ምምሕዳራዊ ጉዳያት ኣብ ዝምልከት ፍሉይ ረብሕኡ ይኽበረሉ ።
እቲ ዝርዝር ብሕጊ ይውሰን ።
ምዕራፍ ሓሙሽተ
ኣወዳድባን ምቅቅልን ስልጣን
ዓንቀፅ 50
ብዛዕባ ኣወዳድባ ኣካላት ስልጣን
መንግስቲ ፌዴራላዊ ዴሞክራሲያዊ ሪፖብሊክ ኢትዮጵያ ብክልላት ዝተመስረተ እዩ ።
መንግስቲ ፌዴራልን ክልላትን ሕጊ ናይ ምውፃእ ሕጊ ናይ ምፍፃምን ናይ ዳይነትን ስልጣን ኣለዎም ።
ናይ ፌዴራል መንግስቲ ዝለዓለ ናይ ስልጣን ኣካል ቤት ምኽሪ ተወከልቲ ህዝቢ ፌዴራል እዩ ።
ተፀዋዕነቱ ድማ ንህዝቢ እዛ ሃገር እዩ ።
ናይ ክልል ዝለዓለ ናይ ስልጣን ኣካል ቤት ምኽሪ እቲ ክልል እዩ ።
ተፀዋዕነቱ ድማ ነቲ ዝወከሎ ህዝቢ ክልል እዩ ።
ክልላት ብደረጃ ክልልን ብካልኦት ኣድለይቲ ዝኾኑ ናይ ምምሕዳር ፀፍሒታትን ይውደቡ ።
ህዝቢ ኣብ ታሕተዎት ፀፍሒታት ምምሕዳር ብቀጥታ ምእንታን ክሳተፍ ንታሕተዎት ፀፍሒታት እኹል ስልጣን ይዋሃብ ።
ቤት ምኽሪ ክልል ኣብ ትሕቲ ስልጣን ክልል ኣብ ዝኾኑ ጉዳያት ናይ እቲ ክልል ሓንፃፂ ሕጊ እዩ ።
ንዚ ሕገመንግስቲ መሰረት ብምግባር ናይ ባዕሉ ክልል ሕገመንግስቲ የሰናድእ ፣ የፅድቅ ፣ የማሓይሽ ።
ምምሕዳር ክልል ዝለዓለ ኣካል ኣፈፃሚ ሕጊ እቲ ክልል እዩ ።
ስልጣን ዳይነት ክልል ናይ ኣብያተ ፍርዲ ጥራሕ እዩ ።
ስልጣን መንግስቲ ፌዴራልን ክልላትን በዚ ሕገ መንግስቲ ተወሲኑ ኣሎ ።
ንመንግስቲ ፌዴራል ዝተውሃቦ ስልጣን ብክልላት ክኽበር ኣለዎ ።
ንክልላት ዝተውሃበ ስልጣን ብመንግስቲ ፌዴራል ክኽበር ኣለዎ ።
መንግስቲ ፌዴራል በዚ ሕገ መንግስቲ ዓንቀፅ 51 ኣብ ዝተውሃብዎ ስልጣንን ተግባራትን ከከም ኣድላይነቱ ንክልላት ብውክልና ክህብ ይኽእል ።
ዓንቀፅ 51
ስልጣንን ተግባርን መንግስቲ ፌዴራል
ነዚ ሕገ መንግስቲ ይሕልዉ ፣ ይከላኸል
ናይዛ ሃገር ሓፈሻዊ ቁጠባን ፖሊሲ ማሕበራዊ ልምዓትን ኣመልኪቱ ስትራተጅን ትልሚን ይሕንፅፅ ፣ የፈፅም ።
ናይ ጥዕና ፣ ትምህርቲ ፣ ባህልን ታሪኻዊ ሓድግን ናይ ሳይንስን ቴክኖሎጅን ሃገር ለኸ ረቁሓታትን መሰረታዊ መዐቀንታት ፖሊሲን ይሕንፅፅ ፣ የፈፅም ።
ናይዛ ሃገር ናይ ፋይናንስ ፣ ናይ ገንዘብ ናይ ወፃኢ ኢንቨስትመንት ፖሊሲታትን ስትራተጅታትን ይሕንፅፅ ፣ የፈፅም ።
ናይ መሬት ፣ ሃብቲ ተፈጥሮን ሓድግታት ታሪኽን ኣጠቃቅማን ሓለዋን ኣመልኪቱ ሕጊ ይሕንፅፅ ።
ናይ ሃገርን ህዝቢን ምክልኻልን ድሕነትን ከምኡ እውን ንሓይሊ ፖሊስ ፌዴራል መንግስቲ ይውድብ ፣ ይመርሕ
ንሃገራዊ ባንክ የማሓድር ፣ ገንዘብ ይሕትም ፣ ይልቃሕ ፣ ንሸርፊ ወፃኢን ልውውጥ ገንዘብን ይቆፃፀር ።
ክልላት ካብ ፍልፍላት ውሽጢ ሃገር ብዛዕባ ዝልቅሑሉ ሕጊን መምርሒን የውፅእ ።
ንፖሊሲ ዝምድናታት ወፃኢ ይውስን ፣ ነቲ ፖሊሲ የፈፅም ፣ ውዕል ዓለም ለኸ ስምምዕ ይኣስር ፣ የፅድቅ   ።
መጓዓዝያ ኣየር ፣ ባቡር ፣ ባሕሪ ፣ ግልጋሎት ፖስታን ቴሌኮሙኒኬሽንን ከምኡ እውን ንኽልተ ወይ ካብ ክልተ ንላዕሊ ክልላት ዘራኽቡ ኣውራ መንገድታት የስፋሕፍሕ ፣ የመሓድር ፣ ይቆፃፀር ።
ንመንግስቲ ፌዴራል ኣብ ዝተወሰኑ ፍልፍላት ኣታዊ ግብሪን ቀረፅን ይተክል ፣ የመሓድር ፣ ንበጀት መንግስቲ ፌዴራል የርቅቅ ፣ የፅድቅ ፣ የማሓድር ።
ንኽልተ ወይ ካብ ክልተ ንላዕሊ ክልላት ዘራኽቡ ወይ ዶብ ተሳገርቲ ዝኾኑ ሩባታትን ሃይቅታትን ኣጠቃቅማኦም ይውስን ፣ የማሓድር ።
ኣብ መንጎ ክልላት ዝግበር ርክብ ንግድን ናይ ወፃኢ ንግድን ይመርሕ ይቆፃፀር ።
ብገንዘብ ፌዴራል መንግስቲ ዝተመስረቱ ንሓደ ወይ ካብ ሓደ ክልል ንላዕሊ ዝሽፍኑ ትካላት ግልጋሎት የማሓድር የስፋሕፍሕ ።
ካብ ዓቅሚ ክልል ንላዕሊ ዝኾነ ፀገም ፀጥታ እንተጋጥም ብመሰረት ሕቶ እቲ ክልል ንሓይሊ ምክልኻል እዛ ሃገር የዋፍር ።
ኣብ እዚ ሕገ መንግስቲ ዝሰፈሩ ፖለቲካዊ መሰላት ንምፍፃም ኣገደሽቲ ዝኾኑ ፖለቲካዊ ውድባት ከምኡ እውን መረፃ ዝምልከቱ ሕግታት ይሕንፅፅ ።
ብሓፈሻ ኣብ እዛ ሃገር ኮነ ኣብ ውሱናት ክልላት እዛ ሃገር ኣዋጅ እቶ እቶ ይእውጅ ፤ ነቲ ኣዋጅ ይስዕር ።
ንሕቶ ዜግነት ይውስን ።
ንጉዳይ ኤሜግሬሽንን ስፖርትን ናብ ሃገር ናይ መእተውን መውፅእን ዛዕባታት ከምኡ እውን ብዛዕባ ስደተኛታትን ፖለቲካዊ ዕቁባን ይውስን ፣ ይመርሕ ።
ናይ ምህዞን ድርሰትን መሰላት ይፈቅድ ፣ ይሕልው ።
ሓደ ዓይነት ስሩዕ ናይ መዐቀኒ ደረጃታትን ናይ ግዜ ቀመርን ይሕንፅፅ ።
ብዛዕባ ምውናን ኣፅዋር ሕጊ ይሕንፅፅ ።
ዓንቀፅ 52
ስልጣንን ተግባርን ክልል
በዚ ሕገ መንግስቲ ብፍሉይ ንመንግስቲ ፌዴራል ወይ ድማ ንመንግስቲ ፌዴራልን ንክልላትን ብሓባር ብንፁር ዘይተውሃበ ስልጣን ናይ ክልል ስልጣን ይኸውን ።
በዚ ዓንቀፅ ንኡስ ዓንቀፅ 1 ዝተሓገገ ከምዘሎ ኮይኑ ስልጣንን ተግባርን ክልላት ነዞም ዝስዕቡ ይሓውስ  ።
ንዕላማ ዓርሰ ምምሕዳር መሰረት ዝገበረ ክልላዊ ምምሕዳር ይምስረት ፣ ልዕልነት ሕጊ ዝሰፈኖ ዴሞክራስያዊ ስርዓት ይሃንፅ ፣ ነዚ ሕገ መንግስቲ ይሕሉ ይከላኸል ።
ንሕገ መንግስቲ ክልላትን ካልኦት ሕግታትን ይሕንፅፅ ፣ የፈፅም ።
ፖሊሲ ፣ ስትራተጅን ትልምን ቁጠባ ፣ ማሕበራውን ልምዓታውን እቲ ክልል ይሕንፅፅ ፣ የፈፅም ።
ብመሰረት በቲ መንግስቲ ፌዴራል ዝሕንፀፅ ሕጊ ንመሬትን ሃብቲ ተፈጥሮን የማሓድር ።
ኣብ ክሊ ነቲ ክልል ዝተወሰነ ፍልፍል ኣታዊ ግብርን ታክስን ይተክል ፣ ይእክብ በጀት ክልል ይሰልዕ ፣ የፈፅም ።
ምምሕዳርን ኩነታት ስራሕን ሰራሕተኛታት እቲ ክልል ዝምልከት ሕጊ ይሕንፅፅ የፈፅም ፣ ኮይኑ ግና ንሓደ መደብ ዕዮ ዘድልዩ ረቁሓታት ትምህርቲ ፣ ስልጠናን ተመክሮን ምስ ሓፈሻዊ ናይ እዛ ሃገር ረቁሓታት ዝተሳነዩ ምዃኖም ናይ ምርግጋፅ ሓላፍነት ኣለዎ ። 
ንናይ እቲ ክልል ሓይሊ ፖሊስ ይውድብ ፤ ይመርሕ ፤ ናይቲ ክልል ሰላምን ፀጥታን ይሕሉው ።
ምዕራፍ ሽዱሽተ
ብዛዕባ ኣብያተ ምኽሪ መንግስቲ ፌዴራል
ዓንቀፅ 53
ኣብያተ ምኽሪ መንግስቲ ፌዴራል
መንግስቲ ፌዴራል ክልተ ኣብያተ ምኽሪ ይህልዉዎ ፤ ንሳቶም ድማ ቤት ምኽሪ ተወከልቲ ህዝብን ቤት ምኽሪ ፌዴሬሽንን እዮም ።
ቤት ምኽሪ ተወከልቲ ህዝበ
ዓንቀፅ 54
ክፍሊ ሓደ
ኣባላት ቤት ምኽሪ ተወከልቲ ህዝቢ ኣድማሳዊ ፣ ናፃ ፣ ቀጥተኛን ሚዛናውን ብዝኾነን ብሚሽጥራዊ ድምፅን በብሓሙሽተ ዓመት ብህዝቢ ይምረፁ ።
ኣባላት ቤት ምኽሪ ኣብ ሓደ ክልል ምርጫ ካብ መንጐ ካልኦት ተወዳደርቲ ዓብላላይ ድምፂ ዝረኸበ ተወዳዳሪ ተዓዋታይ ብዝኾነሉ ኣግባብ መረፃ ይምረፁ ።
ፍሉይ ውክልና ከምዝግቦኦም ዝእመነሎም ንኡሳን ብሄረሰባትን ህዝብታትን ብመረፃ ኣባል ቤት ምኽሪ ተወከልቲ ይኾኑ ። እቲ ዝርዝር ብሕጊ ይውሰን ።
ቁፅሪ ኣባላት ቤት ምኽሪ ንበዝሒ ህዝብን ብፍሉይ ጠመተ ውክልና ዝዋሃቦም ንኡሳን ብሄረሰባትን ህዝብታትን መሰረት ገይሩ ካብ 550 ዘይበልፅ ኮይኑ ካብ እዚ ንኡሳን ብሄረሰባት ካብ 20 ዘይውሕድ መንበር ይህልዎም ። 
እቲ ዝርዝር ብሕጊ ይሕገግ ።
ኣባላት ቤት ምኽሪ ፣ ተወከልቲ መላእ ህዝቢ እዮም ።
ምእዙዝነቶም ድማ ፤
ንሕገመንግስቲ
ንህዝብን
ንሕልንኦምን ጥራሕ ይኸውን ።
ዝኾነ ኣባል ቤት ምኽሪ ኣብ ዋዕላ እቲ ቤት ምኽሪ ብሰንኪ ዝህቦ ድምፂ ወይ ርእይቶ ኣይኽሰስን ።
ምምሕዳራዊ ስጉምቲ ኣይውሰዶን ።
ዝኾነ ኣባል ቤት ምኽሪ ከቢድ ገበን እንትፍፅም ኢድ ብኢድ ክሳብ ዘይተትሓዘ ብዘይ ፍቃድ እቲ ቤት ምኽሪ ኣይታሓዝን ፣ ብገበን እውን ኣይኽሰስን ።
ዝኾነ ኣባል ቤት ምኽሪ ኣመኔታ ዝመረፆ ህዝቢ ኣብ ዝሳኣነሉ ግዜ ብመሰረት ሕጊ ካብ ኣባልነት ቤት ምኽሪ ይውገድ ።
ዓንቀፅ 55
ስልጣንን ተግባርን ቤት ምኽሪ ተወከልቲ ህዝቢ
ቤት ምኽሪ ተወከልቲ ህዝቢ ብመሰረት እዚ ሕገ መንግስቲ ኣብ ክሊ ንመንግስቲ ፌዴራል ዝተውሃበ ስልጣን ሕግታት ይሕንፅፅ
ኣብ እዚ ዓንቀፅ ኣብ ንኡስ ዓንቀፅ 1 ዝሰፈረ ሓፈሻዊ ሕጋገ ከምዘሎ ኮይኑ ቤት ምኽሪ ተወከልቲ ህዝቢ ኣብ ዝስዕቡ ዛዕባታት ዝርዝር ሕጊ ይሕንፅፅ ፤
ኣጠቃቅማ መሬትን ሃብቲ ተፈጥሮን ከምኡ እውን ተሳገርቲ ዶብ ወይ ድማ ካብ ሓደ ክልል ንላዕሊ ዘራኽቡ ሩባታትን ሃይቅታትን ብዝምልከት ፤
ኣብ መንጐ ክልላት ዝህሉ ልውውጥ ንግዲ ከምኡ እውን ርክብ ንግዲ ወፃኢ ብዝምልከት ፤
መጓዓዝያ ኣየር ፣ ባቡር ፣ ባሕሪ ፣ ግልጋሎት ፖስታን ቴሌኮሙኒኬሽንን ከምኡ እውን ክልተ ወይ ካብ ክልተ ንላዕሊ ክልላት ዘራኽቡ ኣውራ መንገድታት ብዝምልከት ፤
ኣብ እዚ ሕገ መንግስቲ ናይ ዝተሓገጉ ፖለቲካዊ መሰላት ኣፈፃፅማን ከምኡ እውን መረፃ ብዝምልከት ፤
መሰል ዜግነት ፣ ኢምግሬሽን ስፖርትን ናብ ሃገር መእተውን መውፅእን ጉዳያትን ከምኡ ፣ውን ስደተኛታትን ፖለቲካዊ ዕቁባን ብዝምልከት ፤
ሓደ ዓይነት ስሩዕ ናይ መዐቀኒ ደረጃን ቀመር ግዜን ብዝምልከት ፤
መሰላት ምህዞን ስነጥበብን ብዝምልከት ፤
ምውናን ኣፅዋር ብዝምልከት ።
ሕጊ ጉዳይ ሰራሕተኛ ይሕንፅፅ
ሕጊ ንግዲ (ኮድ) ይሕንፅፅ
ሕጊ መቅፅዒ ገበነኛ ይሕንፅፅ ።
እዚ ከምዘሎ ፣ ክልላት ኣብቶም ብሕጊ መቅፅዒ ገበነኛ መንግስቲ ፌዴራል ዘይተሸፈኑ ዛዕባታት ሕጊ ናይ ምሕንፃፅ ስልጣን ይህልዎም ።
ሓደ ቁጠባዊ ማሕበረሰብ ንምፍጣር ብመንግስቲ ፌዴራል ሕጊ ክሕንፀፀሎም ከምዝግባእ ብቤት ምኽሪ  ፌዴሬሽን ዝተኣመነሎም ሕግታት ፍትሃ ብሄር ይሕንፅፅ ።
ኣወዳድባ መንግስቲ ፌዴራል ፣ ምክልኸል ሃገርን ህዝብን ፣ ሓይሊ ድሕነትን ፖሊስን ይውስን ።
ኣብ ኣፈፃፅማ ስራሕ ንመሰረታዊ ሰብኣዊ መሰላት ዜጋታትን ንድሕነት ሃገርን ዝትንክፉ ዛዕባታት እንትጋጥሙ የፃርይ ፣ ኣድላዪ ስጉምቲ ክውሰዱ ይገብር ።
ብመሰረት እቲ ኣብ ዓንቀፅ 93 ዝተሓገገ ፣ ኣዋጅ እቶ እቶ ይእውጅ ፣ ኣፈፃሚ ሕጊ ንዝሕንፅፆ ኣዋጅ እቶ እቶ ተመልኪቱ ይውስን ።
ብመሰረት ቤት ምኽሪ ሚኒስትራት ዘቅርበሉ ረቂቅ ሕጊ ፣ ኣዋጅ ኬናት ይእውጅ ።
ናይ እዛ ሃገር ፖሊሲን ስትራተጅን ሓፈሻዊ ቁጠባ ፣ ማሕበራዊ ፣ ልምዓት ከምኡ እውን ፖሊሲ ፋይናንስን ገንዘብን የፅድቅ ፤ ገንዘብ ፣ ምምሕዳር ሃገራዊ ባንኪ ፣ ሸርፊ ወፃኢን ልውውጥን ብዝምልከት ዝርዝር ሕጊ ይሕንፅፅ ።
ኣብ ክሊ ንመንግስቲ ፌዴራል ዝተወሰነ ፍልፍል ኣታዊ ግብርን ታክስን ይተክል ፣ በጀት መንግስቲ ፌዴራል የፅድቅ ።
ኣፈፃሚ ሕጊ ዝኣሰሮም ውዕላት ስምምዕ ዓለምለኸ የፅድቅ ።
ንሽመት ዳያኑ ኣብያተ ፍርዲ ፣ ኣባላት ቤት ምኽሪ ሚኒስትራት ፣ ኮሚሽነራት ፣ ዋና ኦዲተራት ከምኡ እውን ሽመቶም ብቤት ምኽሪ ክፀድቅ ናይ ዝግበኦም ሽመት ካልኦት ሰበስልጣን የፅድቅ ።
ኮሚሽን ሰብኣዊ መሰል ይምስርት ፣ ስልጣንን ተግባሩን ብሕጊ ይውሰን ።
ትካል ሓባሲ ንብዓት ይምስርት ፣ ነቲ ትካል ዝመርሑ ኣባላት ይመርፅ ፣ ይስይም ። 
ስልጣንን ተግባሩን ብሕጊ ይውሰን ።
ኣብ ዝኾነ ክልል ሰብኣዊ መሰላት እንትጣሓሱን እቲ ክልል ነቲ ተግባር ክገትኦ እንተዘይክኢሉን ብናይ ባዕሉ ተበግሶን ብዘይ ፍቃድ እቲ ክልልን ኣድላዪ ስጉምቲ ክውሰድ ንሓበራዊ ኣኼባ ቤት ምኽሪ ፌዴሬሽንን ቤት ምኽሪ ተወከልትን የቅርብ ፤
ብመሰረት ዝዋሃብ ውሳነ ንቤት ምኽሪ እቲ ክልል መምርሒ የውርድ ።
እቲ ቤት ምኽሪ ንቀዳማይ ሚኒስትርን ካልኦት ሰበስልጣን መንግስቲ ፌዴራልን ንሕቶ ናይ ምፅዋዕን ኣሰራርሓ ኣፈፃሚ ሕጊ ናይ ምምርማርን ስልጣን ኣለዎ ።
ኣባላት ቤት ምኽሪ ንኣፈፃሚ ሕጊ ኣብ ዝተውሃበ ዝኾነ ስልጣን ንምዝርራብ ብሓደ ሲሶ ድምፂ እንትሓቱ እቲ ቤት ምኽሪ ይመያየጥ ።
እቲ ቤት ምኽሪ ኣብ እቲ ዛዕባ ናይ ምዝታይን ኣድላዪ ዝመሰሎ ስጉሚ ናይ ምውሳድን ስልጣን ኣለዎ ።
ነቲ ቤት ምኽሪ ዝመርሑ ኣፈ ጉባኤን ምኽትል ኣፈጉባኤን ይመርፅ ፤ ንስራሕቲ እቲ ቤት ምኽሪ ዘድልዩ ቀዋሚን ጊዚያውን ኮሚቴታት ይምስርት ።
ዓንቀፅ 56
ፖለቲካዊ ስልጣን
ኣብ እቲ ቤት ምኽሪ ዓብላላይ መንበር ዝረኸበ ፖለቲካዊ ውድብ ወይ ዝተላፈኑ ውድባት ፣ ኣፈፀፃሚ ሕጊ መንግስቲ ፌዴራል ይምስርት /ይምስርቱ ፤ ይመርሕ/ይመርሑ ።
ዓንቀፅ 57
ብዛዕባ ምፅዳቅ ሕጊ
እቲ ቤት ምኽሪ ዘትዩ ዝተሰማመዐሉ ሕጊ ንፊርማ ናይ እዛ ሃገር ፕሬዚዳንት ይቀርብ ፤ 
እቲ ፕሬዝዳንት ኣብ ውሽጢ ዓሰርተ ሓሙሽተ መዓልቲ ይፍርም ።
እቲ ፕሬዚዳንት ኣብ ውሽጢ ዓሰርተ ሓሙሽተ መዓልቲ እንተዘይፈሪሙ እቲ ሕጊ ኣብ ስራሕ ይውዕል  ።
ዓንቀፅ 58
ኣኼባን ዘበን ስራሕን እቲ ቤት ምኽሪ
ልዕሊ ፍርቂ ኣባላት እቲ ቤት ምኽሪ እንተተረኺቦም ምልኣተ ጉባኤ ይኸውን
ስራሕ ግዜ እቲ ቤት ምኽሪ ካብ መወዳእታ ሰሙን መስከረም ክሳብ ሰላሳ ሰነ እዩ ፤
ኣብ መንጐ እቲ ቤት ምኽሪ ኣብ ዝውስኖ ግዜ ናይ ሓደ ወርሒ ዕረፍቲ ይህልዎ ።
ቤት ምኽሪ ተወከልቲ ንሓሙሽተ ዓመት እዩ ዝምረፅ ፤
ናይ ስራሕ ዘበኑ ቅድሚ ምውድኡ ቅድሚ ሓደ ወርሒ ሓዱሽ መረፃ ተኻይዱ ይፍፀም ።
እቲ ቤት ምኽሪ ኣብ ዕረፍቲ ኣብ ዝኾነሉ ግዜ ኣፈ ጉባኤ እቲ ቤት ምኽሪ ኣኼባ ክፅውዕ ይኽእል እዩ ።
ካብ ኣባላት እቲ ቤት ምኽሪ ልዕሊ ፍርቂ ኣኼባ ክፅዋዕ እንተሓቲቶም እቲ ኣፈ ጉባኤ ኣኼባ ናይ ምፅዋዕ ግዴታ ኣለዎ ።
ኣኼባታት ቤት ምኽሪ ተወከልቲ ብግልፂ ይካየዱ  ፤
ኮይኑ ግና ብኣባላት እቲ ቤት ምኽሪ ወይ ብኣፈፃሚ ሕጊ ፌዴራል ዕፁው ኣኼባ ክግበር እንተተሓቲቱን ብልዕሊ ፍርቂ ኣባላት እቲ ቤት ምኽሪ እንተተደጊፉን ፅዑው ኣኼባ ክግበር ይከኣል ። 
ዓንቀፅ 59
ውሳኔታትን ስሪታት ስነስርዓትን ቤት ምኽሪ
በዚ ሕገ መንግስቲ ብንፁር ክሳብ ዘይተሓገገ ኩሎም ውሳነታት ዝዓልቡ ብዓብላላይ ድምፂ ኣባላት ቤት ምኽሪ እዮም ።
እቲ ቤት ምኽሪ ብዛዕባ ኣሰራርሑኡን ብዛዕባ ከይዲ ኣተሓናንፃ ሕግን ስሪታት የውፅእ ።
ዓንቀፅ 60
ብዛዕባ ምብታን እቲ ቤት ምኽሪ
ዘበን ስልጣን እቲ ቤት ምኽሪ ቅድሚ ምውድኡ ሓዱሽ መረፃ ምክያድ እንተኣድልዩ እቲ ቀዳማይ ሚኒስትር ነቲ ቤት ምኽሪ ኣፍቂዱ እቲ ቤት ምኽሪ ክብተን ክገብር ይኽእል እዩ ።
ተላፊኖም መንግስታዊ ስልጣን ዝሓዙ ፖለቲካዊ ውድባት ልፍንቶም ፈሪሱ ኣብ ፣ቲ ቤት ምኽሪ ዝነበሮም ዓብላላይነት ዝሳኣኑ እንተኾይኖም ቤት ምኽሪ ሚኒስትራት ተበቲኑ ኣብ ቤት ምኽሪ ተወከልቲ መንበር ብዘለዎም ፖለቲካዊ ውድባት ካልእ ናይ ልፍንቲ መንግስቲ ኣብ ውሽጢ ሓደ ሰሙን ንምምስራት ምእንታን ክከኣል እቲ ፕሬዚዳንት ንፖለቲካዊ ውድባት ይዕድም ።
እቶም ፖለቲካዊ ውድባት ሓዱሽ መንግስቲ ንምምስራት ወይ ነቲ ዝነበረ ልፍንቲ ንምቅፃል እንተዘይኽኢሎም እቲ ቤት ምኽሪ ተበቲኑ ሓዱሽ መረፃ ይግበር ።
ብመሰረት እዚ ዓንቀፅ ንኡስ ዓንቀፅ 1 ወይ 2 እቲ ቤት ምኽሪ እንተተበቲኑ ካብ ሽዱሽተ ወርሒ ኣብ ዘይነውሐ ግዜ ሓዱሽ መረፃ ክግበር ኣለዎ ።
እቲ መረፃ ምስተዛዘመ ኣብ ውሽጢ ሰላሳ መዓልቲ እቲ ሓዱሽ ቤት ምኽሪ ተወከልቲ ስርሑ ይጅምር ።
ቤት ምኽሪ ተወከልቲ ህዝቢ ምስተበተነ ነታ ሃገር ዝመርሕ እቲ ስልጣን ሒዙ ዝፀንሐ ፖለቲካዊ ውድብ ወይ ልፍንቲ ፖለቲካዊ ውድባት ንመዓልታዊ ዕዮ መንግስቲ ካብ ምስላጥን መረፃ ካብ ምክያድን ወፃኢ ሓደሽቲ ኣዋጃት ፣ ስሪታትን ሕጋገታትን ምሕንፃፅ ወይ ነባር ሕግታት ምስዓርን ምምሕያሽን ኣይኽእልን ።
ክፍሊ ክልተ
ቤት ምኽሪ ፌዴሬሽን
ዓንቀፅ 61
ኣባላት ቤት ምኽሪ ፌዴሬሽን
ቤት ምኽሪ ፌዴሬሽን ኣባል መንግስቲ ፌዴራል ኣብ ዝኾኑ ክልላት ዝነብሩ ብሄራት ፣ ብሄረሰባትን ህዝብታትን ዝልእኽዎም ኣባላት ዝውከሉሉ ቤት ምኽሪ እዩ ።
ነፍሲ ወከፍ ብሄር ፣ ብሄረሰብ ፣ ህዝቢ እንተወሓደ ሓደ ተወካሊ ይህልዎ ፤
ብተወሳኺ ናይ እቲ ብሄር ወይ ብሄረሰብ ሓደ ሚልዮን ህዝቢ ሓደ ተወሳኺ ተወካሊ ይህልዎ ።
ኣበላት ቤት ምኽሪ ፌዴሬሽን ብኣብያተ ምኽሪ ክልላት ይምረፁ ፤
ኣብያተ ምኽሪ ክልላት ባዕልቶም ወይ ብቀጥታ ብህዝቢ ክምረፁ ብምግባር ኣባል ቤት ምኽሪ ፌዴሬሽን ክውከል ይገብሩ ።
ዓንቀፅ 62
ስልጣንን ተግባርን ቤት ምኽሪ ፌዴሬሽን
እቲ ቤት ምኽሪ ንሕገ መንግስቲ ናይ ምትርጓም ስልጣን ይህልዎ ።
ጉባኤ መርማሪ ጉዳያት ሕገመንግስቲ ይውድብ
ክሳብ ምንፃል ኣብዘሎ መሰል ዓርሰ ውሳነ ብሄራት ፣ ብሄረሰባትን ህዝብታትን ኣመልኪቶም ኣብ ዝለዓሉ ሕቶታት ብመሰረት እቲ ሕገ መንግስቲ ይውስን ።
ኣብዚ ሕገመንግስቲ ዝተሓገገ ማዕርነት ህዝብታትን ኣብ ምፍቅቃድ ዝተመስረተ ሓድነት ህዝብታትን ሱር ክሰድድን ከምዕብልን ይገብር ።
ምስ ቤት ምኽሪ ተወከልቲ ብሓባር ንዝተውሃብዎ ስልጣናት ይፍፅም ።
ኣብ መንጐ ክልላት ንዝፍጠሩ ውጥጣት መፍትሒ ይእልሽ ።
ናይ ሓባር ኣታዊታት ክልላትን መንግስቲ ፌዴራልን ኮይኖም ዝተወሰኑ ኣብ መንጐ ክልቲኦም ዝመህሀሉሉ ከምኡ እውን መንግስቲ ፌዴራል ንክልላት ድጎማ ዝህበሉ ቀመር ይውስን ።
ብቤት ምኽሪ ተወከልቲ ፣ ሕጊ ክሕንፀፀሎም ዝግበኦም ዛዕባታት ፍትሃ ብሄር ይንፅር ።
ዝኾነ ክልል ነዚ ሕገ መንግስቲ ብምጥሓስ ንሕገመንግስታዊ ስርዓት ኣብ ሓደጋ እንተወዲቁዎ መንግስቲ ፌዴራል ኢዱ ከእቱ ይእዘዝ ።
ዝተፈላለዩ ቀዋምን ግዚያውን ኮሚቴታት እቲ ቤት ምኽሪ የቅውም ።
እቲ ቤት ምኽሪ ናይ ባዕሉ ኣፈጉባኤን ምክትል ኣፈጉባኤን ይመርፅ ፤
ናይ ባዕሉ ኣፈፃፅማ ዕዮን ውሽጣዊ ስሪት ምምሕዳርን ይቀርፅ ።
ዓንቀፅ 63
መሰል ኣባላት ቤት ምኽሪ ፌዴሬሽን
ዝኾነ ኣባል ቤት ምኽሪ ፌዴሬሽን ኣብ ዝኾነ ዋዕላ እቲ ቤት ምኽሪ ብሰንኪ ዝህቦ ርእይቶ ወይ ድምፂ ኣይኽሰስን ፤ ምምሕዳራዊ ስጉሚ ፣ውን ኣይውሰዶን ።
ዝኾነ ኣባል ቤት ምኽሪ ፌዴሬሽን ከቢድ ገበን እንትፍፅም ኢድ ብኢድ ክሳብ ዘይተትሓዘ ብዘይ ፍቃድ እቲ ቤት ምኽሪ ኣይታሓዝን ብገበን እውን ኣይኽሰስን ።
ዓንቀፅ 64
ውሳነታትን ስሪታት ስነስርዓትን
ምልኣተ ጉባኤ ቤት ምኽሪ ፌዴሬሽን ዝረጋገፅ ክልተ ሲሶ ኣባላት እንተተረኺቦም እዩ ።
ዝኾነ ውሳነ ዝሓልፍ ኣብ እቲ ዋዕላ ብናይ ዝተረኸቡ ልዕሊ ፍርቂ ኣባላት ድምፂ እንትድገፍ ጥራሕ እዩ ።
ኣባላት ድምፂ ክህቡ ዝኽእሉ ብኣካል እንትርከቡ ጥራሕ ፣ዩ ።
ዓንቀፅ 65
በጀት
ቤት ምኽሪ ፌዴሬሽን ንበጀቱ ናብ ቤት ምኽሪ ተወከልቲ ህዝቢ ኣቅሪቡ የወስን ።
ዓንቀፅ 66
ስልጣን ኣፈጉባኤ ቤት ምኽሪ
ኣፈ ጉባኤ ቤት ምኽሪ ፌዴሬሽን ንኣኼባታት እቲ ቤት ምኽሪ ይመርሕ ።
ነቲ ቤት ምኽሪ ወኪሉ ንሓፈሻዊ ዕዮ ምምሕዳር ይመርሕ ።
እቲ ቤት ምኽሪ ኣብ ልዕሊ ኣባላቱ ንዝወሰኖ ናይ ዲስፕሊን ስጉሚ የፈፅም ።
ዓንቀፅ 67
ኣኼባን ዘበን ስራሕን
ቤት ምኽሪ ፌዴሬሽን እንተዋሓደ ኣብ ዓመት ክልተ ግዜ ይእከብ ።
ዘበን ስራሕ ቤት ምኽሪ ፌዴሬሽን ሓሙሽተ ዓመት ይኸውን ።
ዓንቀፅ 68
ኣብ ክልቲኡ ኣብያተ ምኽሪ ኣባል ምዃን ዘይከኣል ብዛዕባ ምዃነ
ዝኾነ ሰብ ኣብ ሓደ ግዜ ኣባል ቤት ምኽሪ ተወከልቲ ህዝብን ቤት ምኽሪ ፌዴሬሽንን ክኸውን ኣይኽእልን ።
ምዕራፍ ሸውዓተ
ብዛዕባ ፕሬዝዳንት ሪፖብሊክ
ዓንቀፅ 69
እቲ ፕሬዚዳንት ርእሰ ሃገር ፌዴራላዊ ዴሞክራሲያዊ ሪፖብሊክ ኢትዮጵያ እዩ ።
ዓንቀፅ 70
ኣሰያይማ ፕሬዚዳንት
ንፕሬዚዳንትነት ሕፁይ ናይ ምቅራብ ስልጣን ናይ ቤት ምኽሪ ተወከልቲ ህዝቢ እዩ ።
እቲ ዝቀረበ ሕፁይ ኣብ ሓባራዊ ዋዕላ ቤት ምኽሪ ተወከልቲ ህዝቢን ቤት ምኽሪ ፌዴሬሽንን ብኽልተ ሲሶ ድምፂ እንተተደጊፉ ፕሬዚዳንት ይኸውን ።
ኣባል ቤት ምኽሪ ንፕሬዚዳንት ኮይኑ እንተተመሪፁ ነቲ ዝተወከለሉ መንበር ይለቅቅ ።
ዘበን ዕዮ እቲ ፕሬዚዳንት ሽዱሽተ ዓመት ይኸውን ።
ሓደ ሰብ ካብ ክልተ ግዜ ንላዕሊ ንፕሬዚዳንትነት ክምረፅ ኣይኽእልን ።
መረፃ እቲ ፕሬዚዳንት ብመሰረት እዚ ዓንቀፅ ንኡስ ዓንቀፅ 2 ምስፀደቀ ስርሑ ቅድሚ ምጅማሩ እቲ ሓበራዊ ዋዕላ ኣብ ዝውስኖ ግዜ ኣብ ቅድሚ እቲ ዋዕላ ነዚ ሕገመንግስትን ንህዝቢ ኢትዮጵያን ተኣማንነቱ ብዝስዕቡ ቃላት ይገልፅ ።
ዓንቀፅ 71
ስልጣንን ተግባርን ፕሬዚዳንት
ንሓበራዊ ዓመታዊ ዋዕላ ቤት ምኽሪ ተወከልቲ ህዝቢን ቤት ምኽሪ ፌዴሬሽንን ይኸፍት ።
ብመሰረት እዚ ሕገ-መንግስቲ ቤት ምኽሪ ተወከልቲ ህዝቢ ዘፅደቆም ሕግታትን ዓለም ለኸ ስምምዕን ብነጋሪት ጋዜጣ ይእውጅ ።
ብቀዳማይ ሚኒስትር ዝሕረዩ ነዛ ሃገር ኣብ ሃገራት ወፃኢ ዝውክሉ ኣምባሳደራትን ካልኦት ልኡኻትን ይሸይም ።
ደብዳቤ ሽመት ናይ ወፃኢ ሃገር ኣምባሳደራትን ፍሉይ ልኡኻትን ይቅበል ።
ብመሰረት ሕጊ ኒሻናትን ሽልማታትን ይህብ ።
ብመሰረት ብሕጊ ዝተወሰነ ብቀዳማይ ሚኒስትር ዝቀርብ ዝለዓለ መዓርግ ውትድርና ይህብ ።
ብመሰረት ሕጊ ይቅረታ ይገብር ።
ምዕራፍ ሸሞንተ
ዓንቀፅ 72
ኣፈፃሚ ሕጊ
ብዛዕባ ስልጣን ኣፈፃምነት
ዝለዓለ ናይ ኣፈፃምነት ስልጣን መንግስቲ ፌዴራል ዝተውሃበ ንቀዳማይ ሚኒስትርን ንቤት ምኽሪ ሚኒስትራትን እዩ ።
ቀዳማይ ሚኒስትርን ቤት ምኽሪ ሚኒስትራትን ተፀዋዕነቶም ንቤት ምኽሪ ተወከልቲ ህዝቢ እዩ ።
ኣባላት ቤት ምኽሪ ሚኒስትራት ኣብ ናይ መንግስቲ ዕዮ ብሓባር ኣብ ህዝብዎ ውሳነ ናይ ሓባር ሓላፍነት ኣለዎም ።
ብኻልእ ኣግባብ ክሳብ ዘይተወሰነ ብመሰረት እዚ ሕገ መንግስቲ ዘበን ዕዮ ቀዳማይ ሚኒስትር ዘበን ዕዮ ቤት ምኽሪ ተወከልቲ እዩ ።
ዓንቀፅ 73
ኣሰያይማ ቀዳማይ ሚኒስትር
ቀዳማይ ሚኒስትር ካብ መንጐ ኣባላት ቤት ምኽሪ ተወከልቲ ህዝቢ ይምረፅ ።
ኣብ ቤት ምኽሪ ተወከልቲ ህዝቢ ዓብላላይ መንበር ዝረኸበ ፖለቲካዊ ውድብ ወይ ዝረኸቡ ፖለቲካዊ ውድባት መንግስታዊ ስልጣን ይርከብ/ይርከቡ ።
ዓንቀፅ 74
ስልጣንን ተግባርን ቀዳማይ ሚኒስትር
ቀዳማይ ሚኒስትር ርእሰ ምምሕዳር እዛ ሃገር ፣ ኣካቢ ቤት ምኽሪ ሚኒስትራትን ዋና ኣዛዚ ሓይልታት ኬናትን እዩ ።
ቀዳማይ ሚኒስትር ካብ ኣባላት ክልቲኡ ኣብያተ ምኽሪ ወይ ብቅዓት ካብ ዘለዎም ካልኦት ሰባት ዝሓርዮም ኣባላት ቤት ምኽሪ ሚኒስትራት ናብ ቤት ምኽሪ ተወከልቲ ህዝቢ ብሕፁይነት ኣቅሪቡ ሽመቶም የፅድቅ ።
ቤት ምኽሪ ተወከልቲ ህዝቢ ዝሕንፅፆም ሕግታት ፣ ፖሊሲታት ፣ መምርሒታትን ውሳኔታትን ተግባራዊ ምዃኖም ይከታተል ፣ የረጋግፅ ።
ንቤት ምኽሪ ሚኒስትራት ይመርሕ ፣ የተሓባብር ፣ ይውክል ።
ንኣፈፃፀማ ቤት ምኽሪ ሚኒስትራት ዘውፅኦም ፖሊሲታት ስሪታት ፣ መምርሒታትን ውሳኔታትን ይከታተል ።
ንፖሊሲ ወፃኢ ናይዛ ሃገር ብላዕላዋይነት ይመርሕ ።
ንኮሚሽነራት ፣ ፕሬዚዳንትን ምኽትል ፕሬዚዳንትን ፌዴራል ላዕለዋይ ቤት ፍርዲን ንዋና ኦዲተርን ሓርዩ ሽመቶም ኣብ ቤት ምኽሪ ተወከልቲ ህዝቢ የፅድቅ ።
ንኣፈፃፀማ ዕዮን ብቅዓትን እቲ ምምሕዳር ይቆፃፀር ፣ ኣድላዪ ዝኾነ ናይ እርማት ስጉሚ ይወስድ ።
ኣብዚ ዓንቀፅ ንኡስ ዓንቀፅ 2ን 7ን ካብ ዝተዘርዘሩ ወፃኢ ዝኾኑ ዝለዓሉ ናይ መንግስቲ ናይ ሲቭል ሽመታት ይህብ ።
ብመሰረት ቤት ምኽሪ ተወከልቲ ህዝቢ ዝሕንፅፆ ሕጊ ወይ ዝህቦ ውሳነ ኒሻናትን ሽልማታትን ናብ ፕሬዚዳንት ኣቅሪቡ የውህብ ።
ብዛዕባ ኩነታት ሃገር ፣ ብመንግስቲ ብዛዕባ ዝተፈፀሙ ተግባራትን ብዛዕባ ናይ መፃኢ ትልምታትን ንቤት ምኽሪ ተወከልቲ ህዝቢ በብግዚኡ ፀብፃብ የቅርብ ።
በዚ ሕገ መንግስትን ብኻልኦት ሕግታትን ዝተነፀሩ ካልኦት ተግባራት የሳልጥ ።
ነዚ ሕገ መንግስቲ የኽብር ክኽበር ይገብር ።
ዓንቀፅ 75
ምኽትል ቀዳማይ ሚኒስትር
ብቀዳማይ ሚኒስትር ተነፂሮም ዝዋሃብዎ ተግባራት የሳልጥ ፤
ቀዳማይ ሚኒስትር ኣብ ዘይነብረሉ ግዜ ተኪኡዎ ይሰርሕ ።
ምኽትል ቀዳማይ ሚኒስትር ተፀዋዕነቱ ንቀዳማይ ሚኒስትር ይኸውን
ዓንቀፅ 76
ቤት ምኽሪ ሚኒስትራት
ቤት ምኽሪ ሚኒስትራት ቀዳማይ ሚኒስትር ፣ ምክትል ቀዳማይ ሚኒስትር ፣ ሚኒስትራትን ብመሰረት ብሕጊ ዝውሰን ካልኦት ኣባላትን ዝሓለፈ ቤት ምኽሪ እዩ ።
ቤት ምኽሪ ሚኒስትራት ተፀዋዕነቱ ንቀዳማይ ሚኒስትር ፣ዩ ።
ቤት ምኽሪ ሚኒስትራት ንዝውስኖ ውሳነ ንቤት ምኽሪ ተወከልቲ ህዝቢ ተፀዋዒ እዩ ።
ዓንቀፅ 77
ስልጣንን ተግባርን ቤት ምኽሪ ሚኒስትራት
ቤት ምኽሪ ሚኒስትራት ብቤት ምኽሪ ተወከልቲ ህዝቢ ዝተሓንፀፁ ሕግታትን ዝተውሃቡ ውሳነታትን ብተግባር ምትርጓሞም የረጋግፅ ፣ መምርሒታት የውርድ ።
ኣወዳድባ ሚኒስቴሪታትን ብቀጥታ ንቤት ምኽሪ ሚኒስተራት ተፀዋዒ ዝኾኑ ካልኦት መንግስታዊ ኣካላትን ይውስን ፣ ንዕዮኦም የተሓባብር ፣ ይመርሕ ።
ንዓመታዊ በጀት መንግስቲ ፌዴራል የሰናድእ ንቤት ምኽሪ ተወከልቲ ህዝቢ የቅርብ ምስፀደቀ ተግባራዊ ምዃኑ የረጋግፅ ።
ንተግባራውነት ፖሊሲ ገንዘብን ፋይናንስን የረጋግፅ ፣ 
ንተግባራውነት ፖሊሲ ገንዘብን ፋይናንስን የረጋግፅ ፣
ንሃገራዊ ባንክ የመሓድር
ገንዘብ ይሕትም ፣ ካብ ውሽጢ ሃገርን ካብ ወፃኢን ይልቃሕ ፣ ንሸርፊ ወፃኢን ልውውጥ ገንዘብን ይቆፃፀር ።
መሰላት ምህዞን ስነ ጥበብን ክኽበሩ ይገብር ።
ፖሊሲታትን ስትራተጅታትን ቁጠባ ፣ ማሕበራውን ልምዓትን ይቀርፅ ፣ የፈፅም ።
ሓደ ዓይነት ስሩዕ ናይ መዐቀኒ ደረጃታትን ቀመር ግዜን ይሕንፅፅ ።
ንፖሊሲ ዝምድናታት ወፃኢ እዛ ሃገር ይሕንፅፅ ፣ የፈፅም ።
ሕግን ስርዓትን ዝተኸበረ ምዃኑ የረጋግፅ ።
ኣዋጅ እቶ እቶ ይእውጅ ፤
ኣብ ውሽጢ በዚ ሕገ መንግስቲ ዝተሓገገ ገደብ ግዜ ነቲ ዝተኣወጀ ኣዋጅ እቶ እቶ ናብ ቤት ምኽሪ ተወከልቲ ኣቅሪቡ የፅድቅ ።
ንዛዕባታት ኬናት ሓዊሱ ኣብ ዝኾኑ ዛዕባታት ረቂቅ ሕጊ ኣሰናዲኡ ናብ ቤት ምኽሪ ተወከልቲ ህዝቢ  የቅርብ ።
ቤት ምኽሪ ተወከልቲ ህዝቢን ቀዳማይ ሚኒስትርን ዝህብዎ ካልኦት ተግባራት የሳልጥ ።
ብመሰረት ቤት ምኽሪ ተወከልቲ ህዝቢ ዝህቦ ስልጣን ስሪታት የውፅእ ።
ምዕራፍ ትሽዓተ
ብዛዕባ ኣመሰራርታን ስልጣንን ኣብያተ ፍርዲ
ዓንቀፅ 78
ብዛዕባ ናፃ ኣካል ዳይነት
ናፃ ኣካል ዳይነት በዚ ሕገ መንግስቲ ተመስሪቱ ኣሎ ።
ዝለዓለ ኣካል ዳይነት መንግስቲ ፌዴራል ላዕለዋይ ቤት ፍርዲ ፌዴራል እዩ ።
ቤት ምኽሪ ተወከልቲ ህዝቢ ኣድላዪ ኮይኑ ኣብ ዝረኸቦ ግዜ ማእኸላይ ቤት ፍርዲ ፌዴራልን ቀዳማይ ቤት ፍርዲ ፌዴራልን ኣብ መላእ ሃገር ወይ ድማ ኣብ ክፋል ክሀውም ብኽልተ ሲሶ ድምፂ ክውስን ይኽእል ።
ብኸምዚ እንተዘይተወሲኑ ስልጣን ማእኸላይን ቀዳማይን ኣብያተ ፍርዲ ፌዴራል ንኣብያተ ፍርዲ ክልላት ተዋሂቡ ኣሎ ።
ክልላት ፣ ላዕለዋይ ኣብያተ ፍርዲ ክልል ፣ ማእኸላይ ኣብያተ ፍርዲ ክልልን ቀዳማይ ኣብያተ ፍርዲ ክልልን ይህልዎም ። እቲ ዝርዝር ብሕጊ ይውሰን ።
ንስልጣን ዳይነት ካብ ስሩዕ ኣብያተ ፍርዲ ወይ ድማ ብሕጊ ስልጣን ዳይነት ካብ ዝተውሃቦ ትካል ዘግልስ ፤ ብሕጊ ንዝትሓገገ ስርዓት ዳይነት ዘይኽተል ፍሉይ ቤት ፍርዲ ወይ ጊዜያዊ ቤት ፍርዲ ኣይምስረትን ።
ቤት ምኽሪ ተወከልቲ ህዝብን ኣብያተ ምኽሪ ክልላትን ብመሰረት ዓንቀፅ 34 ንኡስ ዓንቀፅ 5 ሃይማኖታውን ባህላውን ኣብያተ ፍርዲ ክምስርቱ ወይ ኣፍልጦ ክህቡ ይኽእሉ ።
እዚ ሕገ መንግስቲ ቅድሚ ምፅዳቁ ብመንግስቲ ኣፍልጦ ረኺቦም ክስረሐሎም ዝፀንሑ ሃይማኖታውን ባህላውን ኣብያተ ፍርዲ ብመሰረት እዚ ሕገ መንግስቲ ኣፍልጦ ረኺቦም ይውደቡ ።
ዓንቀፅ 79
ስልጣን ዳይነት
ኣብ ፌዴራል ኮነ ኣብ ክልል ስልጣን ዳይነት ናይ ኣብያተ ፍርዲ ጥራሕ እዩ ።
ኣብ ዝኾነ ደረጃ ዝርከብ ኣካል ዳይነት ካብ ዝኾነ መንግስታዊ ኣካል ፣ ካብ ዝኾነ በዓል ስልጣን ኮነ ካብ ዝኾነ ካልእ ተፅእኖ ናፃ እዩ ።
ዳያኑ ንናይ ዳይነት ተግባሮም ብምሉእ ናፅነት የሳልጡ ።
ካብ ብሕጊ ወፃኢ ብኻልእ ኣግባብ ኣይምርሑን ።
ዝኾነ ዳይና ብዘይካ በቶም ኣብ ዝስዕብ ሰፊሮም ዘለዉ ኣገባባት ፣ ብሕጊ ዝተወሰነ ናይ ጡረታ ዕድምኡ ቅድሚ ምብፅሑ ብዘይ ፍቃዱ ካብ ናይ ዳይነት ስርሑ ኣይላዓልን ።
ጉባኤ ምምሕዳር ዳያኑ ብመሰረት ሕጊ ዲስፕሊን ዳያኑ ፣ ጥፍኣት ፈፂሙ ወይ ጉልሂ ዝኾነ ዋሕዲ ክእለትን ሰለጤንን ኣለዎ ኢሉ እንትውስን ፤ ወይ
ብምኽንያት ሕማም ዕማሙ ብኣግባቡ ከሳልጥ ኣይኽእልን ኢሉ እንትውስንን ፣
ውሳነ እቲ ጉባኤ ብቤት ምኽሪ ተወከልቲ ህዝቢ ወይ ብኣብያተ ምኽሪ ክልላት ብልዕሊ ፍርቂ ድምፂ እንትፀድቅ ።
ናይ ዝኾነ ዳይና ጡረታ መውፅኢ ግዜ ኣይናዋሕን ።
ላዕለዋይ ቤት ፍርዲ ፌዴራል ንኣካል ዳይነት መንግስቲ ፌዴራል ዘማሓድረሉ በጀት ንቤት ምኽሪ ተወከልቲ ህዝቢ ኣቅሪቡ የወስን ፤ እንትፍቀድ ነቲ በጀት የማሓድር ።
በጀት አካላት ዳይነት ክልላት በብኣብያተ ምኽሪ ክልላት ይምደብ ።
ቤት ምኽሪ ተወከልቲ ህዝቢ ንስልጣን ዳይነት ማእኸላይን ቀዳማይን ኣብያተ ፍርዲ ፌዴራል ደሪቦም ንዝሰርሑ ላዕለዋይ ኣብያተ ፍርዲ ክልላትን ማእኸላይ ኣብያተ ፍርዲ ክልላትን ናይ በጀት መካሓሓሲ ይህብ ።
ዓንቀፅ 80
ጣምራ ተልእኾን ስልጣንን ኣብያተ ፍርዲ
ላዕለዋይ ቤት ፍርዲ ፌዴራል ኣብ ዛዕባታት ፌዴራል ላዕለዋይን ናይ መወዳእታን ስልጣን ዳይነት ይህልዎ ።
ላዕለዋይ ቤት ፍርዲ ክልል ኣብ ዛዕባታት ክልል ላዕለዋይን ናይ መወዳእታን ስልጣን ዳይነት ይህልዎ ።
ብተወሳኺ ንስልጣን ዳይነት ማእኸላይ ቤት ፍርዲ ፌዴራል ጠሚሩ ይፍፅም ።
በዚ ዓንቀፅ ንኡስ ዓንቀፅ 1ን 2ን ዝተጠቀሰ ከምዘለዎ ኮይነ
ላዕለዋይ ቤት ፍርዲ ፌዴራል መሰረታዊ ጉድለት ሕጊ ንዘለዎ ዝኾነ ናይ መወዳእታ ውሳነ ንምእራም ብሰበር መጋባእያ ነቲ ዛዕባ ናይ ምርኣይ ስልጣን ይህልዎ 
እቲ ዝርዝር ብሕጊ ይውሰን ።
ላዕለዋይ ቤት ፍርዲ ክልል መሰረታዊ ጉድለት ሕጊ ንዘለዎ ኣብ ዛዕባታት ክልል ዝተውሃበ ናይ መወዳእታ ውሳነ ንምእራም ብሰበር መጋባእያ ነቲ ዛዕባ ናይ ምርኣይ ስልጣን ይህልዎ ።
እቲ ዝርዝር ብሕጊ ይውሰን ።
ማእኸላይ ቤት ፍርዲ ክልል ኣብ ዛዕባታት ክልል ካብ ዝህልዎ ስልጣን ብተወሳኺ ንስልጣን ቀዳማይ ቤት ፍርዲ ፌዴራል ጠሚሩ ይፍፅም ።
ማእኸላይ ቤት ፍርዲ ንስልጣን ቀዳማይ ቤት ፍርዲ ፌዴራል ጠሚሩ ኣብ ዝህቦ ውሳኔ ዝሀርብ ይግበአኒ ብላዕለዋይ ቤት ፍርዲ ክልል ይረአ ።
ላዕለዋይ ቤት ፍርዲ ክልል ንስልጣን ዳይነት ፌዴራል ጠሚሩ ኣብ ዝህቦ ውሳኔ ዝሀርብ ይግበአኒ ብላዕለዋይ ቤት ፍርዲ ፌዴራል ይረአ ።
ዓንቀፅ 81
ብዛዕባ ሽመት ዳያኑ
ፕሬዚዳንትን ምኽትል ፕሬዚዳንትን ላዕለዋይ ቤት ፍርዲ ፌዴራል ብቀዳማይ ሚኒስትር መንግስቲ ፌዴራል ተሓርዮም ብቤት ምኽሪ ተወከልቲ ህዝቢ ይሽየሙ ።
ሽመት ካልኦት ዳያኑ ላዕለዋይ ቤት ፍርዲ ፌዴራል ብዝምልከት ቀዳማይ ሚኒስትር ካብ ጉባኤ ምምሕዳር ዳያኑ ፌዴራል ንዝቀረቡሉ ሕፁያት ናብ ቤት ምኽሪ ተወከልቲ ህዝቢ ኣቅሪቡ የሽይም ።
ፕሬዚዳንትን ምኽትል ፕሬዚዳንትን ላዕለዋይ ቤት ፍርዲ ክልል ብርእሰ ምምሕዳር ክልል ተሓርዮም ብቤት ምኽሪ ክልል ይሽየሙ ።
ሽመት ዳያኑ ላዕለዋይ ቤት ፍርዲ ክልልን ማእኸላይ ቤት ፍርዲ ክልልን ብዝምልከት ብጉባኤ ምምሕዳር ዳያኑ ክልል ተሓርዮም ብቤት ምኽሪ ክልል ይሽየሙ ።
ጉባኤ ምምሕዳር ዳያኑ ክልል ንሽመት ዳያኑ ናብ ቤት ምኽሪ ቅድሚ ምቅራቡ ጉባኤ ምምሕዳር ዳያኑ ፌዴራል ኣብቶም ሕፁያት ዘለዎ ርእይቶ ምሕታትን ንርእይቶኡ ምስ ናይ ባዕሉ ርእይቶ ኣተኣሳሲሩ ናብ ቤት ምኽሪ ክልል ናይ ምቅራብን ሓላፊነት ኣለዎ ።
ጉባኤ ምምሕዳር ዳያኑ ፌዴራል ርእይቶኡ ኣብ ውሽጢ ሰለሰተ ወርሒ እንተዘይኣቅሪቡ ቤት ምኽሪ ክልል ነቲ ሽመት የፅድቅ ።
ዳያኑ ቀዳማይ ኣብያተ ፍርዲ ክልል ብጉባኤ ምምሕዳር ዳያኑ ክልል ተሓርዮም ብቤት ምኽሪ ክልል ይሽየሙ ።
ኣብ ዝኾነ ደረጃ ናይ ዝርከቡ ዳያኑ ናይ ዲስፕሊንን ዝውውርን ዛዕባ ብዝምልከት ብጉባኤ ምምሕዳር ዳያኑ ይውሰን ።
ዓንቀፅ 82
ኣመሰራርታ ናይ ሕገ መንግስቲ መርማሪ ጉባኤ
ናይ ሕገ መንግስቲ መርማሪ ጉባኤ በዚ ሕገ መንግስቲ ተመሰሪቱ ኣሎ ።
ናይ ሕገ መንግስቲ መርማሪ ጉባኤ ዓሰርተ ሓደ አባላት ይህልዉዎ ።
ፕሬዚዳንት ላዕለዋይ ቤት ፍርዲ ፌዴራል ኣካቢ ፤ 
ምኽትል ፕሬዚዳንት ላዕለዋይ ቤት ፍርዲ ፌዴራል ምኽትል ኣካቢ ፤ 
ብቤት ምኽሪ ተወከልቲ ህዝቢ ተሓርዮም ብፕሬዚዳንት ሪፖብሊክ ዝሽየሙ ብሞያዊ ብሆዓቶምን ስነ ምግባሮምን ዝተመስከረሎም ሽዱሽተ ሰብ ሞያ ሕጊ ፣
ቤት ምኽሪ ፌዴሬሽን ካብ ኣባላቱ ዝውክሎም ሰለስተ ሰባት ።
ናይ ሕገ መንግስቲ መርማሪ ጉባኤ ንኣሳልጦ ስራሕቱ ዝሕግዞ መሓውር ክዝርግሕ ይኽእል ።
ዓንቀፅ 83
ብዛዕባ ምትርጓም ሕገ መንግስቲ
ሕገ መንግስታዊ ውጥጥ እንተጋጥም ብቤት ምኽሪ ፌዴሬሽን መዕለቢ ይረክብ ።
ቤት ምኽሪ ፌዴሬሽን ናይ ሕገ መንግስቲ መርማሪ ጉባኤ ኣብ ዘቅርበሉ ሕገ መንግስታዊ ዛዕባታት ዘትዩ ኣብ ውሽጢ ሰላሳ መዓልቲ ውሳነ ይህብ ።
ዓንቀፅ 84
ስልጣንን ተግባርን ናይ ሕገ መንግስቲ መርማሪ ጉባኤ
ናይ ሕገ መንግስቲ መርማሪ ጉባኤ ንሕገ መንግስታዊ ዛዕባታት ናይ ምፅራይ ስልጣን ይህልዎ ።
ኣብ ዘካይዶ ምርመራ ንሕገ መንግስቲ ምትርጓም ኣድላዪ ኮይኑ እንተረኺብዎ ንቤት ምኽሪ ፌዴሬሽን ናይ ውሳነ ሓሳብ የቅርብ ።
ብመንግስቲ ፌዴራል ኮነ ብናይ ክልል ሓንፀፅቲ ሕጊ ዝቅረፁ ሕግታት ምስ እዚ ሕገ መንግስቲ ዝፃባኡ እዮም ዝብል ሕቶ እንትለዓልን ብዝምልከቶ ቤት ፍርዲ ወይ በዓል ጉዳይ እንትቀርበሉን መርሚሩ ንናይ መወዳእታ ውሳነ ንቤት ምኽሪ ፌዴሬሽን የሆርብ ።
ብኣብያተ ፍርዲ ትርጉም ሕገ መንግስቲ ዝምልከት ሕቶ እንትቀርብ
ንሕገ መንግስቲ ምትርጓም ዘየድልይ ኮይኑ እንትረኽቦ ነቲ ዛዕባ ናብ ዝምልከቶ ቤት ፍርዲ ይመልሶ ፤
ብውሳነ እቲ መርማሪ ጉባኤ ቅሬታ ዘለዎ በዓል ጉዳይ ቅሬትኡ ናብ ቤት ምኽሪ ፌዴሬሽን ብመልክዕ ይግባኣኒ ከቅርብ ይኽእል ።
ናይ ትርጉም ሕቶ ከምዘለዎ ዝኣመነሉ እንተኾይኑ ኣብቲ ዛዕባ ዝህቦ ሕገ መንግስታዊ ትርጉም ነፂሩ ንናይ መወዳእታ ውሳነ ናብ ቤት ምኽሪ ፌዴሬሽን የቅርብ ።
ዝምርሐሉ ስነ ስርዓት ኣርቂቁ ንቤት ምኽሪ ፌዴሬሽን የቅርብ ፣
እንትፍቀድ ተግባራዊ ይገብር ።
ምዕራፍ ዓሰርተ
መትከላትን ዕላማታትን ሃገራዊ ፖሊሲ
ዓንቀፅ 85
ዕላማታት
ዝኾነ መንግስታዊ ኣካል ነዚ ሕገ መንግስትን ካልኦት ሕግታትን ፖሊሲታትን ኣብ ስራሕ እንትትግብር ኣብዚ ምዕራፍ ኣብ ዝሰፈሩ መትከላትን ዕላማታትን ክምስረት ይግባእ ።
ኣብዚ ምዕራፍ « መንግስቲ » ማለት ከከም ኩነታቱ መንግስቲ ፌዴራል ወይ ምምሕዳር ክልላት ማለት ይኸውን ።
ዓንቀፅ 86
መትከላት ዝምድናታት ወፃኢ
ረብሓታት ህዝብታት ኢትዮጵያ ዝሕሉን ሉኣላውነት እዛ ሃገር ዘኽብርን ፖሊሲ ዝምድናታት ወፃኢ ምኽታል ።
ሉኣላውነትን ማዕርነትን መንግስታት ምኽባር ፣ ኣብ ጉዳይ ካልኦት ሃገራት ኢድ ዘይምእታው ።
ፖሊሲ ዝምድናታት ወፃኢ እዛ ሃገር ፣ ኣብ ሓባራዊ ረብሓን ማዕርነትን ዝተመስረተ ምዃኑ ከምኡ እውን ብደረጃ ዓለም ለኸ ዝግበሩ ስምምዓት ረብሓ ኢትዮጵያ ዘኽብሩ ምዃኖም ምርግጋፅ ።
ሉኣላውነት ኢትዮጵያ ዘኽብሩን ንረብሓታት ህዝባ ዘይፃረሩን ዓለም ለኸ ሕግታትን ስምምዓትን ምኽባር ።
ምስ ጐረባብቲ ሃገራትን ካልኦት ሃገራት ኣፍሪካን በብግዚኡ እናማዕበለ ዝኸይድ ቁጠባዊ ምሕዝነትን ናይ ህዝብታት ሕውነትን ምጉልባት ።
ኣብ መንጐ ሃገራት ዝፍጠሩ ግርጭታት ብሰላማዊ መንገዲ ክፍትሑ ፃዕሪ ምግባር ።
ዓንቀፅ 87
መትከላት ምክልኻል
ሰራዊት ምክልኻል እዛ ሃገር ንሚዛናዊ ተዋፅኦ ብሄራት ፣ ብሄረሰባትን ህዝብታትን ዘማልአ ይኸውን ።
ሚኒስትር ምክልኻል ኮይኑ ዝሽየም ሲቭል ይኸውን ።
ሰራዊት ምክልኻል ሃገር ንሉኣላውነት ሃገር ኣብ ናይ ምሕላው ተልእኾኡ ብተወሳኺ ብመሰረት እዚ ሕገ መንግስቲ ኣብ ግዜ ኣዋጅ እቶ እቶ ዝወርዱሉ መደባት ይፍፅም ።
ሰራዊት ምክልኻል ኣብ ዝኾነ ግዜ ንሕገ መንግስቲ ምእዙዝ ይኸውን ።
ሰራዊት ምክልኻል ካብ ውግንና ፖለቲካዊ ውድባት ናፃ ኮይኑ መደባቱ የሳልጥ ።
ዓንቀፅ 88
ፖለቲካዊ ተንከፍ ዕላማታት
መንግስቲ ኣብ ዴሞክራሲያዊ መትከላት ተመስሪቱ ፣ ህዝቢ ኣብ ኩሉ ደረጃታት ዓርሱ ንዓርሱ ዘማሓድረሉ  ኩነታት ከመዓራሪ ይግባእ ።
መንግስቲ ንመንነት ብሄራት ፣ ብሄረሰባትን ህዝብታትን ናይ ምኽባርን ኣብ እዚ ተመስሪቱ ኣብ መንጐኦም ማዕርነት ፣ ሓድነትን ሕውነትን ናይ ምጥንኻርን ግዴታ ኣለዎ ።
ዓንቀፅ 89
ቁጠባ ተንከፍ ዕላማታት
መንግስቲ ኩሎም ኢትዮጵያውያን ናይዛ ሃገር ውህሉል ፍልጠትን ሃብትን ተጠቀምቲ ዝኾኑሉ መንገዲ ናይ ምትላም ሓላፍነት ኣለዎ ።
መንግስቲ ኩነታት ቁጠባ ኢትዮጵያውያን ንምምሕያሽ ፣ ማዕረ ዕድል ክህልዎም ንምግባርን ፍትሓዊ መቀሎ ሃብቲ ክህሉ ኩነታት ናይ ምምዕርራይን ግዴታ ኣለዎ ።
ተፈጥሮኣውን ስራሕ ሰብን ሓደጋታት ከይወርድ ምክልኻልን ሓደጋ ምስበፅሐ ድማ ረድኤት ብእዋኑ ክበፅሕ ምግባር ።
ብልምዓት ድሕሪት ንዝተረፉ ብሄራት ፣ ብሄረሰባትን ህዝብታትን መንግሰቲ ፍሉይ ደገፍ ይገብር ።
መንግስቲ ንመሬትን ሃብቲ ተፈጥሮን ብስም ህዝቢ ወኒኑ ኣብ ሓበራዊ ረብሓን ምዕባለን ህዝቢ ክውዕል ናይ ምግባር ሓላፍነት ኣለዎ ።
ፖሊሲታትን መደባትን ልምዓት ሃገር ኣብ ዝሰናድኡሉ ወቅቲ መንግስቲ ንህዝቢ በብደረጅኡ ከሳትፍ ኣለዎ ።
ንልምዓታዊ ምንቅስቃስ ህዝቢ እውን ክድግፍ ኣለዎ ።
መንግስቲ ኣብ ሃገራዊ ምንቅስቃስ ቁጠባን ማሕበራዊ ልምዓትን ፣ ደቂ ኣንስትዮ ምስ ደቂ ተባዕትዮ ብማዕርነት ዝሳተፋሉ ኩነታት ናይ ምምዕርራይ ሓላፍነት ኣለዎ ።
መንግስቲ ጥዕና ፣ ድሕነትን ዝሐሸ ደረጃ ናብራን ሰራሕተኛ ንምሕላው ክፅዕር ኣለዎ ።
ዓንቀፅ 90
ማሕበራዊ ተንከፍ ዕላማታት
ክንዲ ዓቅሚ ሃገር ዘፍቅዶ ኩሉ ኢትዮጵያዊ ትምህርቲ ፣ ግልጋሎት ጥዕና ፣ ፅሩይ ማይ ፣ መንበሪ ገዛ ፣ ምግብን ማሕበራዊ ውሕስነትን ክህልዎ ይግበር ።
ትምህርቲ ብዝኾነ ይኹን ኣግባብ ካብ ሃይማኖት ፣ ካብ ፖለቲካዊ ኣረኣእያን ካብ ባህላዊ ተፅእኖታትን ናፃ ኮይኑ ክካየድ ኣለዎ ።
ዓንቀፅ 91
ባህሊ ተንከፍ ዕላማታት
መንግስቲ ንመሰረታዊ መሰላትን ሰብኣዊ ክብርን ፣ ንዴሞክራሲን ነዚ ሕገ መንግስትን ዘይፃብኡ ባህልታትን ልማዳትን ብማዕርነት ክምዕብሉን ክዓብዩን ናይ ምሕጋዝ ሓላፍነት ኣለዎ ።
ሓለዋ ሃገር ፣ ሃብቲ ተፈጥሮን ታሪኻዊ ሓድግታትን ግዴታ መንግስትን ኩሉ ኢትዮጵያውን እዩ ።
መንግስቲ ክንዲ ዓቅሚ ዘፍቅዶ ንስነ ጥበብ ፣ ሳይንስን ቴክኖሎጅን ናይ ምስፍሕፋሕ ግዴታ ኣለዎ ።
ዓንቀፅ 92
ዕላማታት ሓለዋ ድሕነት ከባቢ
መንግስቲ ኩሉ ኢትዮጵያዊ ፅሩይን ጥዕናውን ከባቢ ክህልዎ ናይ ምፅዓር ግዴታ ኣለዎ ።
ዝኾነ ንጥፈት ቁጠባዊ ልምዓት ንድሕነት ከባቢ ኣብ ሓደጋ ዘየውድቅ ክኸውን ኣለዎ ።
ድሕነት ከባቢ ህዝቢ ዝምልከት ፖሊሲን ፕሮግራምን ኣብ ዝቅረፀሉን ኣብ ዝትግበረሉን ግዜ ኩሉ ዝምልከቶ ህዝቢ ሓሳቡ ዝገልፀሉ ኩነታት ምፍጣር ይግባእ ።
መንግስትን ዜጋታትን ንከባቢኦም ናይ  ምክንኻን ግዴታ ኣለዎም ።
ምዕራፍ ዓሰርተ ሓደ
ፍሉያት ሕጋገታት
ዓንቀፅ 93
ቤት ምኽሪ ሚኒስትራት ፌዴራል ኣዋጅ እቶ እቶ ናይ ምሕጋግ ስልጣን ኣለዎ ።
ናይ ወፃኢ ወራር እንተጋጥም ወይ ንሕገ መንግስታዊ ስርዓት ኣብ ሓደጋ ዘውድቅ ኩነታት እንትፍጠርን በቲ ስሩዕ ሕጊ ናይ ምኽባር ስርዓት ንምምካት ዘይከኣል እንተኾይኑ ፣ ዝኾነ ተፈጥሮኣዊ ሓደጋ እንተጋጥም ወይ ንጥዕና ህዝቢ ኣብ ሓደጋ ዘወድቅ ሕማም እንትላበድ ፣
ተፈጥሮኣዊ ሓደጋ እንተጋጥም ወይ ንድሕነት ህዝቢ ኣብ ሓደጋ ዘውድቅ ሕማም እንትላበድ ምምሕዳራት ክልል ኣብ ናይ ባዕሎም ክልል ኣዋጅ እቶ እቶ ክእውጁ ይኽእሉ ።
እቲ ዝርዝር ክልላት ኣብ ዝቀርፅዎም ሕገ መንግስታት ይውሰን ።
ብመሰረት እዚ ዓንቀፅ ንኡስ ዓንቀፅ 1(ሀ) ዝእወጅ ኣዋጅ እቶ እቶ፡-
ቤት ምኽሪ ተወከልቲ ህዝቢ ኣብ ስራሕ እናሃለወ ዝተኣወጀ እንተኾይኑ ምስተኣወጀ ኣብ ውሽጢ ኣርብዓን ሸሞንተን ሰዓታት ንቤት ምኽሪ ተወከልቲ ህዝቢ ክቀርብ ኣለዎ ።
እቲ ኣዋጅ ክልተ ሲሶ ድምፂ ኣባላት ቤት ምኽሪ ተወከልቲ ህዝቢ እንተዘይረኺቡ ሽዑ ይሳዓር ።
እቲ ኣብ ንኡስ ዓንቀፅ (ሀ) ዝሰፈረ ከምዘሎ ኮይኑ ፣ ቤት ምኽሪ ተወከልቲ ህዝቢ ኣብ ስራሕ ኣብ ዘይኮነሉ ግዜ ዝእወጅ ኣዋጅ እቶ እቶ ምስተኣወጀ ኣብ ውሽጢ ዓሰርተ ሓሙሽተ መዓልቲ ናብ ቤት ምኽሪ ተወከልቲ ህዝቢ ክቀርብ ኣለዎ ።
እቲ ብቤት ምኽሪ ሚኒስትራት ዝተሓገገ ፣ ኣዋጅ እቶ እቶ ብቤት ምኽሪ ተወከልቲ ህዝቢ ተቀባልነት ምስረኸበ ክሳብ ሽዱሽተ ወርሒ ጥራሕ እዩ ክፀንሕ ዝኽእል ።
ቤት ምኽሪ ተወከልቲ ህዝቢ ብኽልተ ሲሶ ድምፂ ደገፍ ነቲ ኣዋጅ እቶ እቶ በብኣርባዕተ ወርሒ ብተደጋጋሚ ክሕድሶ ይኽእል ።
ኣዋጅ እቶ እቶ ኣብ ዝእወጀሉ ወቅቲ ቤት ምኽሪ ሚኒስትራት ብዝሕንፅፆም ስሪታት ኣቢሉ ሰላምን ህልውናን ሃገር ፣ ድሕነት ህዝቢ ከምኡ እውን ሕግን ስርዓትን ክኽበር ናይ ምግባር ስልጣን ይህልዎ ።
ስልጣን ቤት ምኽሪ ሚኒስትራት ነቲ ኣዋጅ እቶ እቶ ንምእዋጅ ጠንቂ ዝኾነ ጉዳይ ንምውጋድ ብዘኽእል ደረጃ ነቶም በዚ ሕገ መንግስቲ ዝተነፀሩ መሰረታዊ ፖለቲካውን ዴሞክራሲያውን መሰላት ክሳብ ምእጋድ ክበፅሕ ዝኽእል እዩ ።
ቤት ምኽሪ ሚኒስትራት ኣብ ግዜ ኣዋጅ እቶ እቶ ዝቀርፆም ሕግታትን ዝወሰዶም ስጉምትን ብዝኾነ ይኹን ኣግባብ ነቶም በዚ ሕገ መንግስቲ ኣብ ዓንቀፅ 1 ፣18 ፣25 ኣብ 39 ንኡስ ዓንቀፅ 1ን 2 ዝሰፈሩ መሰላት ዝግድቡ ክኾኑ ኣይኽእሉን ።
ኣብዛ ሃገር ኣዋጅ እቶ እቶ ኣብ ዝእወጀሉ ግዜ ቤት ምኽሪ ተወከልቲ ህዝቢ ካብ ኣባላቱን ካብ ሰብ ሞያ ሕግን መሪፁ ዝምድቦም ሸውዓተ ኣባላት ዝሓዘ መርማሪ ቦርድ ኣፈፃፅማ ኣዋጅ እቶ እቶ የጣይሽ ። እቲ ቦርድ እቲ ኣዋጅ ብቤት ምኽሪ ተወከልቲ ህዝቢ እንትፀድቅ እዩ ዝጣየሽ ። 
መርማሪ ቦርድ ኣፈፃፅማ ኣዋጅ እቶ እቶ እዞም ዝስዕቡ ስልጣንን ሓላፍነትን ኣለዉዎ ።
በቲ ኣዋጀ እቶ እቶ ናይ ዝተኣሰሩ ውልቀ ሰባት ስም ኣብ ውሽጢ ሓደ ወርሒ ዕላዊ ምግባርን ዝተኣሰሩሉ ምኽንያት ምግላፅን ፣
ኣብ ግዜ ኣዋጅ እቶ እቶ ዝውሰዱ ስጉምቲ ብዝኾነ ይኹን መዐቀኒ ዘይሰብኣዊ ከይኾኑ ምቁፅፃርን ምክትታልን ፣
እቲ ዝተወሰደ ዝኾነ ስጉሚ ዘይሰብኣዊ ምዃኑ እንትኣምነሉ እቲ ቀዳማይ ሚኒስትር ወይ ቤት ምኽሪ ሚኒስትራት ነቲ ተግባር ክእርሙ ሓሳብ ምሃብ ፣
ኣብ ግዜ ኣዋጅ እቶ እቶ ዘይሰብኣዊ ተግባር ዝፍፅሙ ኩሎም ናብ ፍርዲ ክቀርቡ ምግባር ፣
እቲ ኣዋጅ እቶ እቶ ክቅፅል ንቤት ምኽሪ ተወከልቲ ሓሳብ እንትቀርብ ርእይቶኡ ነቲ ቤት ምኽሪ ምቅራብ ።
ዓንቀፅ 94
ናይ ፋይናንስ ወፃኢ ብዝምልከት
መንግስቲ ፌዴራልን ክልላትን ብሕጊ ዝተነፀረሎም ሓላፍነትን ተግባራትን ንምስላጥ ዘድልዮም ወፃኢ በብብፅሒቶም ይሽፍኑ ፤
ኮይኑ ግና ዝኾነ ክልል ብውክልና ንዝፍፅሞ ዕዮ ዘድልይ ወፃኢ ብዝምልከት ካልእ ስምምዕ ክሳብ ዘይሃለወ በቲ ውክልና ዝሃበ ኣካል ይሽፈን ።
መንግስቲ ፌዴራል ንዝተመጣጠነ ዕብየት ክልላት ክሳብ ዘየዐንቀፈ ንህፁፅ ረድኤት ፣ ንመትከሊ እግሪን ንመስፋሕፍሒ ልምዓትን ዝኸውን ልቃሕ ወይ ረድኤት ንክልላት ክህብ ይኽእል ።
መንግስቲ ፌዴራል ፣ ክልላት ንዘድልዮም ወፃኢ ዝህቦ ድጎማ ኣመልኪቱ ኦዲትን ቁፅፅርን ናይ ምግባር ስልጣን ይህልዎ ።
ዓንቀፅ 95
ኣታዊ ፋይናንስ ብዝምልከት
መንግስቲ ፌዴራልን ክልላትን ነቲ ዝቅረፅ ፌዴራላዊ ኣወዳድባ መሰረት ዝገበረ ምቅቅል ኣታዊ ይገብሩ ።
ዓንቀፅ 96
ስልጣን ታክስን ግብርን መንግስቲ ፌዴራል
መንግስቲ ፌዴራል ኣብ ወፃእን ኣታውን ኣቁሑ ቀረፅ ጉምሩኽ ፣ ታክስን ካልኦት ክፍሊታትን ይተክል ፣ ይእክብ ።
ኣብ ሰራሕተኛታት መንግስቲ ፌዴራልን ዓለምለኸ ትካላትን ግብሪ ስራሕ ይተክል ፣ ይእክብ ።
ኣብ ትሕቲ ዋንነት መንግስቲ ፌዴራል ኣብ ዝኾኑ ትካላት ልምዓት ግብሪ መኽሰብ ንግዲ ፣ ግብሪ ስራሕ ፣ ታክስ ሽያጥን ኤክሳይዝን ይተክል ፣ ይእክብ ።
ኣብ ሃገራዊ ሎተሪን ካልኦት ናይ ዕድል ኣታውታትን ታክስ ይተክል ፣ ይእክብ ።
ኣብ ኣታውታት መጓዓዝያ ፣ ኣየር ፣ ባቡርን ባሕርን ታክስ ይተክል ፣ ይእክብ ።
ኣብ ትሕቲ ዋንነት መንግስቲ ፌዴራል ካብ ዝርከቡ ኣባይትን ካልኦት ንብረታትን ኣብ ኣታዊኦም ግብሪ ይተክል ፣ ይእክብ ፣ ክራይ ይውስን ።
ኣካላት መንግስቲ ፌዴራል ካብ ዝህብዎም ፍቃዳትን ግልጋሎትን ዝፍልፍሉ ክፍሊታት ይውስን ፣ ይእክብ ።
ኣብ መሸጣ ቴምብር ፌዴራል ቀረፅ ይተክል ፣ ይእክብ ።
ዓንቀፅ 97
ስልጣን ታክስን ግብርን ምምሕዳራት ክልል
ክልላት ኣብ ሰራሕተኛታት ምምሕዳርን ትካላትን ክልል ግብሪ ስራሕ ይተኽሉ ፣ ይእክቡ ።
ክፍሊት ኣጠቃቅማ መሬት ይውስኑ ይእክቡ ።
ብውልቀ ኣብ ዝሓርሱን ብተራድኦ ኣብ ዝተወደቡን ሓረስቶት ግብሪ ኣታዊ ሕርሻ ይተኽሉ ፣ ይእክቡ ።
ኣብ ክልሎም ኣብ ዝርከቡ ነጋዶ ግብሪ መኽሰብ ንግድን ታክስ ሽያጥን ይተኽሉ ፣ ይእክቡ ።
ኣብ ክልሎም ካብ ዝሳለጥ መጓዓዝያ ማይ ግብሪ ይተኽሉ ይእክቡ ።
ኣብ ክልሎም ኣብ ዝርከቡን ብውልቀ ኣብ ዝውነኑን ገዛውትን ካልኦት ንብረታትን ግብሪ ኣታዊ ይተኽሉ ፣ ይእክቡ ፣
ከምኡ እውን ባዕልቶም ካብ ዝውንንዎም ገዛውትን ካልኦት ንብረታትን ክራይ የኽፍሉ ።
ኣብ ትሕቲ ዋንነት ምምሕዳር ክልል ካብ ዝርከቡ ትካላት ልምዓት ግብሪ መኽሰብ ንግዲ ፣ ግብሪ ስራሕን ታክስ ሽያጥን ኤክሳይስን ይተኽሉ ፣ ይእክቡ ።
ኣብ ዓንቀፅ 98 ንኡስ ዓንቀፅ 3 ዝተጠቀሰ ከምዘሎ ኮይኑ ኣብ ስራሕቲ ማእድን ግብሪ ኣታዊ ክፍሊታት ሮያሊትን ክራይ መሬትን ይተኽሉ ፣ ይእክቡ ።
ብኣካላት ምምሕዳር ክልል ካብ ዝወሃቡ ፍቃዳትን ግልጋሎታትን ዝፍልፍሉ ክፍሊታት ይውስኑ ፣ ይእክቡ ።
ካብ ኣግራብ ዝርከብ ክፍሊት ሮያሊቲ ይውስኑ ፣ ይእክቡ ።
ዓንቀፅ 98
ሓበራዊ ስልጣን ታክስን ግብርን
መንግስቲ ፌዴራልን ክልላትን ብሓባር ኣብ ዝምስርትዎም ትካላት ልምዓት ግብሪ መኽሰብ ንግዲ ፣ ግብሪ ስራሕ ፣ ናይ ሽያጥን ኤክሳይስን ታክስ ብሓባር ይተኽሉ ፣ ይእክቡ ።
ኣብ መኽሰብ ንግዲ ትካላትን ኣብ መኽሰብ ብፅሒት ሰብ ኣክሲዮንን ግብሪ ሽያጥን ታክስን ብሓባር ይተኽሉ ፣ ይእክቡ ።
ኣብ ዝለዓሉ ስራሕቲ ማእድንን ኣብ ዝኾነ ስራሕቲ ፔትሮሊየምን ጋዝን ግብሪ ኣታውን ክፍሊታት ሮያሊትን ብሓባር ይተኽሉ ፣ ይእክቡ ።
ዓንቀፅ 99
ተፈልዮም ብዛዕባ ዘይተውሃቡ ስልጣናት ታክስን ግብርን
በዚ ሕጊ መንግስቲ ተፈልዮም ዘይተውሃቡ ታክስን ግብርን ናይ ምትካል ስልጣናት ብዝምልከት ቤት ምኽሪ ፌዴሬሽንን ቤት ምኽሪ ተወከልቲ ህዝብን ብሓባር ብኽልተ ሲሶ ድምፂ ይውስኑ ።
ዓንቀፅ 100
መትከላት ኣተኻኽላ ታክስን ግብርን
ክልላትን መንግስቲ ፌዴራልን ታክስን ግብርን ኣብ ዝተኽሉሉ ግዜ እቲ ዝሕተት ታክስን ግብርን ምስ ፣ቲ ፍልፍል ዝተኣሳሰረን ብዝግባእ ተፀኒዑ ዝተወሰነን ምዃኑ ከረጋግፁ ኣለዎም ።
ኣብ መንጐኦም ንዝህሉ ሰናይ ዝምድና ዘየሐርፍፍን ምስ እቲ ዝቀርብ ግልጋሎት ተመጣጣኒ ምዃኑን ከረጋግፁ ኣለዎም ።
ንመኽሰብ ዝሰርሕ ትካል እንድሕር ዘይኮይኑ ክልላት ካብ ንብረት መንግስቲ ፌዴራል ፣ መንግስቲ ፌዴራል እውን ካብ ንብረት ክልላት ግብሪ ወይ ቀረፅ ከኽፍሉ ስልጣን ኣይህልዎምን ።
ዓንቀፅ 101
ዋና ኦዲተር
ዋና ኦዲተር ብቀዳማይ ሚኒስትር ተሓርዩ ብቤት ምኽሪ ተወከልቲ ህዝቢ ይሽየም ።
ዋና ኦዲተር ንሒሳብ ሚኒሰቴራት ፌዴራልን ካልኦት ኣብያተ ፅሕፈትን ብምቁፅፃር እቲ ብቤት ምኽሪ  ተወከልቲ ህዝቢ ዝተሰልዐ ዓመታዊ በጀት ፣ ኣብ እቲ ናይ በጀት ዓመት ኣብ ዝተፈፀሙ ስራሕቲ ብኣግባቡ ምውዓሉ መርሚሩ ነቲ ቤት ምኽሪ ፀብፃብ የቅርብ ።
ዋና ኦዲተር በጀት ቤት ዕዮኡ ብቀጥታ ናብ ቤት ምኽሪ ተወከልቲ ህዝቢ ኣቅሪቡ ክፀድቅ ይገብር ።
ዝርዝር ተግባር ዋና ኦዲተር ብሕጊ ይውሰን ።
ዓንቀፅ 102
ቦርድ መረፃ
ኣብ ክልላት መረፃ ፌዴራልን ክልልን ናፃን ሚዛናውን መረፃ ዘይሻራዊ ብዝኾነ ኣገባብ ምእንታን ክካየድ ካብ ዝኾነ ተፅእኖ ናፃ ዝኾነ ሃገራዊ ቦርድ መረፃ ይምስረት ።
ኣባላት እቲ ቦርድ ብቀዳማይ ሚኒስትር ተሓርዮም ብቤት ምኽሪ ተወከልቲ ህዝቢ ይሽየሙ ።
እቲ ዝርዝር ብሕጊ ይውስን ።
ዓንቀፅ 103
ኮሚሽን ቆፀራ ህዝበ
ንቁፅሪ ህዝቢ በብግዚኡ ዘፅንዕን ቆፀራ ዘካይድን ኮሚሽን ቆፀራ ህዝቢ ይምስረት ።
ኣባላት እቲ ኮሚሽን ብቀዳማይ ሚኒስትር ተሓርዮም ብቤት ምኽሪ ተወከልቲ ህዝቢ ይሽየሙ ።
እቲ ኮሚሽን ዋና ፀሓፊ ፣ ዘድልዮ ሰብ ሞያን ደገፍ ዝህቡ ሰራሕተኛታትን ይህልዉዎ ።
ዓመታዊ በጀት እቲ ኮሚሽን ብቀጥታ ናብ ቤት ምኽሪ ተወከልቲ ህዝቢ ቀሪቡ ክፀድቅ ይግበር ።
ቆፀራ ህዝቢ በብዓሰርተ ዓመት ይካየድ ፤ 
ነቲ ውፅኢት ስዒቡ ብቦርድ መረፃ ብመሰረት ዝቀርብ ረቂቅ ኣካላልላ መረፃ ክልላት ፣ እቲ ቤት ምኽሪ ፌዴሬሽን ይውስን ።
ተፀዋዕነት እቲ ኮሚሽን ንቤት ምኽሪ ተወከልቲ ህዝቢ እዩ ።
ብዛዕባ ኣፈፃፅማ ዕዮኡ በብግዚኡ ንቤት ምኽሪ ፀብፃብ የቅርብ ።
ዓንቀፅ 104
ሓደ ናይ ሕገ መንግስቲ መማሓየሺ ሓሳብ ፣ ቤት ምኽሪ ተወከልቲ ህዝቢ ብኽልተ ሲሶ ድምፂ እንተደጊፍዎ ፣ ቤት ምኽሪ ፌዴሬሽን ብኽልተ ሲሶ ድምፂ እንተደጊፍዎ ወይ ድማ ካብ ኣባል ክልላት ፌዴሬሽን ሓደ ሲሶ እንተደጊፎምዎ ንህዝብን ምምሕያሽ እቲ ሕገ መንግስቲ ንዝምልከቶም ክፍልታትን ንምይይጥን ንውሳነን ይቀርብ ።
ዓንቀፅ 105
ብዛዕባ ምምሕያሽ ሕገ መንግስቲ
ኣብ እዚ ሕገ መንግስቲ ኣብ ምዕራፍ ሰለስተ ዝተዘርዘሩ መሰላትን ናፅነታትን ኩሎም ፣ እዚ ዓንቀፅ ከምኡ እውን ዓንቀፅ 104 ክመሓየሹ ዝኽእሉ በዚ ዝስዕብ ኣግባብ ጥራሕ ይኸውን ።
ኩሎም ኣብያተ ምኽሪ ክልላት ነቲ ዝቀረበ ናይ መማሓየሺ ሓሳብ ብድምፂ ብልጫ እንተፅድቅዎ ።
ቤት ምኽሪ ተወከልቲ ህዝቢ መንግስቲ ፌዴራል ነቲ ዝቀረበ ናይ መማሓየሺ ሓሳብ ብኽልተ ሲሶ ድምፂ እንትፅድቆን
ቤት ምኽሪ ፌዴሬሽን ነቲ መማሓየሺ ሓሳብ ብኽልተ ሲሶ ድምፂ እንተፅድቆን እዩ ።
በዚ ዓንቀፅ ንኡስ ዓንቀፅ 1 ካብ ዝተዘርዘሩ ሕጋገታት ሕገ መንግስቲ ወፃኢ ዘለዉ ክማሓየሹ ዝኽእሉ በዚ ዝስዕብ ኣግባብ ጥራሕ ይኸውን ።
ቤት ምኽሪ ተወከልቲ ህዝብን ቤት ምኽሪ ፌዴሬሽንን ብሓባራዊ ዋዕላ ብኽልተ ሲሶ ድምፂ ነቲ ዝቀረበ ናይ መማሓየሺ ሓሳብ እንተፅድቅዎን ።
ኣባል እቲ ፌዴሬሽን ካብ ዝኾኑ ክልላት ኣብያተ ምኽሪ እቶም ክልተ ሲሶ ኣብያተ ምኽሪ ክልላት ነቲ ዝቀረበ ናይ መማሓየሺ ሓሳብ ብድምፂ ብልጫ እንተፅድቅዎን እዩ ።
ዓንቀፅ 106
ናይ መወዳእታ ሕጋዊ ኣፍልጦ ብዛዕባ ዘለዎ ቅዳሕ
ናይ እዚ ሕገ መንግስቲ ናይ ኣምሓርኛ ቅዳሕ ናይ መወዳእታ ሕጋዊ ኣፍልጦ ዘለዎ ሰነድ እዩ ።